Dobrý večer. Prezident Miloš Zeman se chystá na pátou návštěvu Číny. Pojede tam na konferenci o novodobé Hedvábné stezce. A má se už poosmé setkat s čínským protějškem Si Ťin-pchingem. Miloš Zeman říká, že dělá takzvanou ekonomickou diplomacii. Třeba před 3 lety hovořil o tom, že nám spolupráce s Čínskou lidovou republikou přinese investice ve výši 95 miliard korun. Zatím se tak nestalo. Pro koho jsou tedy cesty prezidenta Zemana do země draka přínosné? Téma pro Kristinu Cirokovou.
Já bych stejně tak třeba ocenil i krok Petra Kellnera, který zejména v době, kdy tady byla nejzuřivější kampaň proti Huawei, uzavřel s touto firmou konkrétní smlouvy, které navázaly na memorandum o porozumění z Šanghaje. To byl odvážný krok a myslím si, že se Petru Kellnerovi i vyplatí.
Petru Kellnerovi a jeho skupině PPF se opravdu podnikání s Čínou vyplácí. Kellner je nejbohatším Čechem a podle časopisu Forbes 73. nejbohatším člověkem světa s majetkem více než 355 miliard korun. Tajemný miliardář skrývající se před objektivy kamer a fotoaparátů. Rozhovor dal novinám naposledy v roce 2012.
Petr Kellner je určitě extrémní introvert. Je to asi nejdémoničtější postava v českém byznysu.
Skrytý v pozadí, přesto údajně s ohromným vlivem na českou politiku. Nejzřetelnější je jeho blízkost k prezidentu Miloši Zemanovi. Ten Kellnera vždy chválí a taky mu pomáhá. Třeba tím, do jakých zemí nasměroval svou zahraniční politiku.
Provozuje vlastní zahraniční politiku, která je dost v rozporu s zahraniční politikou České republiky, poněvadž ji orientuje východním směrem. A navíc buduje jako dobré vztahy s režimy, které nejsou demokratické.
Rusko a hlavně Čína jsou přitom klíčové právě pro impérium Petra Kellnera. Bez politické podpory by se na tamní trhy nedostal.
Ať už je to Rusko nebo Čína, tak velmi záleží na tom, aby třeba byl u toho přítomný nějaký vysoký politik, aby se navázaly ty správné kontakty, aby zvládli dostat ty správné licence.
Pro ten průnik společnosti PPF na čínský trh, respektive pro zisk celostátní licence, byl samozřejmě zásadní obrat české zahraniční politiky. V tom obratu české zahraniční politiky, v tom otevření se Číně v roce 2014, sehrál prezident Zeman zásadní úlohu.
... slavnostní podpis je zahájen.
My jsme hovořili s lidmi, kteří Kellnera osobně znají, kteří znají jeho byznysovou strategii, a ti vlastně mluvili o tom, že v podstatě Petr Kellner si pro svůj byznys, především právě v Číně, vzal Českou republiku jako rukojmí a že v podstatě dá se říct, že otočil českou zahraniční politiku směrem právě na východ, směrem do Číny.
Ostatně tímto vlivem na směřování Česka se finanční skupina Home Credit spadající do Kellnerovy PPF ani netají.
PPF a Home Credit, a my jsme na to pyšní, stála u zrodu té iniciativy, která, myslím si, vedla k obrodě česko-čínských vztahů.
Na vztah mezi prezidentem a miliardářem a hlavně na Kellnerovy obchody s Čínou si teď chtějí posvítit senátoři. S kritikou na veřejnost vyšli hlavně 2 bývalí prezidentští kandidáti, Pavel Fischer a Marek Hilšer.
Kdyby jakákoli jiná firma tady říkala, že například, tak jako v případě Home Creditu to bylo, že otočila českou zahraniční politiku vůči Číně, že pomohla udělat obrat, tak to nás musí zajímat.
Pan Kellner si vlastně přihlas..., přivlastnil zahraniční politiku České republiky. A to je prostě skandální. Jo? Jestliže si jeden miliardář přivlastní zahraniční politiku České republiky, tak prostě jsme banánovou republikou.
Předseda zahraničního výboru senátu Pavel Fischer nedávno oznámil, že chce miliardáře Kellnera pozvat do parlamentu. Především proto, aby Kellner vysvětlil spolupráci PPF a čínské společnosti Huawei, před jinýmiž technologiemi nedávno varoval Národní úřad pro kybernetickou a informační bezpečnost. A reakce PPF?
"Pan senátor bohužel nemá zájem na věcné diskuzi a jde mu jen o vlastní zviditelnění v rámci jeho permanentní prezidentské kampaně. Takovéto politické hry se PPF nebude účastnit."
My jsme byli zvoleni občany. Ne nějakou finanční skupinou. Tak my se nepotřebujeme zviditelňovat. Naopak by bylo dobré, kdybychom zviditelnili některé zájmy nebo některé otázky působení skupiny PPF.
A co na kritiku, že skrze něj nejbohatší Čech řídí prezidentovu zahraniční politiku, říká sám prezident? Zeptali jsme se jeho mluvčího. A odpověď?
"Pořad 168 hodin ignoruji jako občan, divák i tiskový mluvčí."
Prezident Miloš Zeman říká, že dělá ekonomickou diplomacii. Pro koho jsou ale jeho cesty do země draka vlastně přínosné?
Cesty prezidenta Zemana do Číny jsou důležité jenom pro Petra Kellnera a jeho společnosti. Pro Českou republiku nemají vliv vůbec žádný, protože Čína je titěrný investor.
Ta ekonomická diplomacie očividně nemá žádné velké výsledky. Protože očekávání, očekávaný příval investic se nekoná.
To dokládají i čísla České národní banky. Zatímco prezident Zeman sliboval před 3 lety čínské investice ve výši 95 miliard korun, poslední čísla z roku 2017 ukazují, že ve skutečnosti nám z Číny přiteklo na investicích jen 25 miliard.
To, že je to trochu pomalejší, než jsme všichni, doufám i vy, doufali, neznamená, že ten proces neprobíhá.
Z politiků to ale není jen prezident Zeman, ke komu má Petr Kellner blízko. Exprezidentovi Václavu Klausovi sponzoruje jeho institut ročně 9 miliony korun. První rok mu na rozjezd PPF banka darovala dokonce 20,5 milionu.
"Člověk, který tu zemi reprezentoval, a je jedno, jestli to byl Václav Havel nebo Václav Klaus, má být zabezpečený. Má mít zabezpečenou kancelář, pracovní zázemí. Ti lidé jsou symboly země a stát by se o to měl postarat. Ale když to stát nedělá, nezbývá, než aby to udělal soukromník jako já nebo Bakala."
To dokládá i jejich vřelé dobré vztahy v době Klausova prezidentství, kdy už jako prezident projevoval vůči Ruské federaci jako vstřícnost daleko větší než vláda.
Skupině PPF se daří i v českém prostředí. Třeba před rokem vyhrálo konsorcium firmy Czechtoll a Skytoll spoluvlastněné Petrem Kellnerem největší tendr Babišovy vlády, desetimiliardovou zakázku na mýto. Daří se i jeho společnosti O2. Mýto spadá do gesce ministerstva dopravy, operátoři ministerstva průmyslu. Tedy ministrům Dana Ťoka a Marty Novákové. Oba mají zastání u prezidenta Zemana.
Myslím, že to vidíme u paní ministryně Novákové i koneckonců u pana ministra Ťoka, že v té chvíli, kdy je spekulace o tom, že se něco nepovedlo, že něco špatně řekli nebo se ukázalo, že něčemu nerozumí, tak najednou přijde ten celkem jasný signál z Hradu, ne, ne, ne, ty ministři jsou docela dobří, možná udělali nějakou chybu, ale ještě je tam nechme.
Petr Kellner rozhovory v podstatě nedává. Mluvčí PPF Zuzana Migdalová nám odpověděla jen po mailu. Třeba na otázku, proč skupina sídlí v Nizozemí a ne v České republice.
"Hlavním důvodem, proč má skupina PPF sídlo v Nizozemí již více než 20 let, je nejenom stabilní legislativní a daňové prostředí, ale rovněž dohody o ochraně investic téměř po celém světě, což je pro PPF vzhledem k našim celosvětovým aktivitám klíčové."
Kellnerova skupina i tak patří mezi největší plátce daní v Česku. V roce 2017 odvedla daň z příjmu ve výši více než 2 miliard korun.
No, já jsem mluvil s PPF, ale ti mně říkali, ano, máme domicil v Holandsku, ale daně platíme tady, a jsme jeden z největších daňových plátců v České republice. Tak jsem se s tím spokojil.
Jenže ve skutečnosti je suma, kterou PPF odvedla v roce 2017 na dani z příjmů v Česku, jen necelou pětinou z celkového objemu peněz zaplaceného za daně v cizině.
To znamená, že ten český trh je vlastně z tohoto pohledu velmi malý. A je tedy otázka, z jakého důvodu, když ten zásah do Česka je, je tak nízký, má takovouhle politickou podporu.
Řekl jsem, že mně vůbec nevadí miliardáři. Že například Petr Kellner je úspěšný miliardář.
Úspěšný, tak teď si rozumíme. Ano.
Kde žije nejvíc dětí s exekucí? V exekutorské komoře jsme získali aktuální data. Zatímco před 2 lety žilo nejvíc zadlužených dětí a mladistvých v Ústeckém kraji, dnes je situace zcela jiná. A dost překvapivá. Exekuci má momentálně nejvíc dětí v Plzeňském kraji. A z měst právě Plzeň. Paradox je o to větší, že rozhodně nejde o chudý region. Místní děti dodnes doplácejí na praktiky běžné v Plzni ještě před pár lety, kdy se dětské dluhy předprodávaly do daňového ráje. Téma pro Jana Nováka. V minulém dílu jsme informovali o tom, že počet dětských dlužníků roste. Vyšli jsme z čísla, které nám dala exekutorská komora. Ta tento údaj nyní bere zpět a chce ho uvést na pravou míru.
Je to celkový, celkový součet 6 175 lidí v exekuci. Nezletilých.
Podle tohoto údaje, který nám minulý týden dala exekutorská komora, počet dětských dlužníků roste. O 241 dětí víc než v roce 2017. Jenže prezident exekutorů se spletl.
Tam pravděpodobně došlo ze strany naší k mylnému součtu. To znamená počet mladistvých a počet nezletilých, že byl sečten dohromady.
Jaký je tedy aktuální údaj o počtu dětských dlužníků v Česku? Dětí s exekucí je podle exekutorské komory u nás momentálně 3 476.
Aktuálně je vedeno 3 476 exekucí, z čehož 2 200 je počet exekucí na děti do 15 let.
Exekutorská komora nám navíc rozpočítala zadlužené děti podle krajů. Jak vidíte na mapě Česka, nejmíň dětských dlužníků má Zlínský kraj. Jen 57. Dále kraje Liberecký a Královéhradecký. Naopak hodně dětí s exekucí je v kraji Středočeském a Ústeckém. A úplně nejvíc, a to je naprostá novinka, v kraji Plzeňském. 671.
No, je to určitě špatná situace. Něco s ní musíme dělat. A je to fenomén, se kterým bysme tady měli skončit.
Okres s největším počtem dětských dlužníků v Česku je Plzeň-město.
Za co nejčastěji jsou ty dluhy?
Jsou to dopravní podniky. V Plzni jednoznačně dopravní podniky.
Když mi bylo 11, 12 let, tak mě chytli 3x, myslím. No, a nějak jsme prostě na to zapomněli, máma se rozcházela s otcem, takže byla sama na všechno, takže jsem jí nechtěla vůbec nějak zatěžovat.
Střet s realitou přišel, když se Soňa Červeňáková stala plnoletou.
V 18 letech mi přišli prostě domů 2 chlapi. Že prostě budou vymáhat dluhy. To byli asi ty exekutoři. No, a že prostě chtějí 60 000, jinak všechno mámě zabaví. A takový to, celou dobu mi prostě nepřišel domů žádnej papír, a najednou v 18 letech prostě mi přišli do bytu.
Dluh za 4 pokuty se vyšplhal na 72 000. Dnes 23letá Soňa ho splácela 4 roky.
A teď máma sama, já chodila do školy. Takže jsem musela prostě z praxí, co jsem si vydělala těch 800, 700 korun.
Běžnou praxí bylo, že advokáti i exekutoři si účtovali vysoké poplatky za nenáročné administrativní úkony. Pokuty šly do desítek tisíc korun. Dluhy dopravních podniků se předprodávaly a noví věřitelé byli nekompromisní.
Třebas jsem jim poslala pozdě splátku a oni mi hned zamrazili účet. A nebyl to ani 1 měsíc, že bych vynechala. Prostě jenom pozdě a oni mi prostě stopli všechny peníze, co jsem měla.
Bohužel jsem se nesetkala ani s jedním případem, kdy by soudy samy od sebe, ze svojí vlastní iniciativy, s přihlédnutím k tomu, že žalované, žalovaný je dítě, využily prostě těch možností, které jim právní řád dává, třeba minimálně na to, aby to dítě bylo řádně zastoupeno v tom řízení.
Fakt, že 2 200 dětí, které soudy uvrhly do exekucí, je mladších 15 let, se nelíbí ani prezidentce soudcovské unie.
Pokud takto vysoké číslo, 2 tisíc za rok, se posune do exekučního řízení, tak bych opravdu se zajímala o to, zda ve všech těch případech bylo dodrženo to, že bylo zcela jasné, že se jedná o dluh dítěte, a zda to dítě bylo řádně zastoupeno. To číslo se mi zdá velmi vysoké a nebezpečné.
Vysoké číslo v Plzeňském kraji považují místní politici za smutné dědictví nedávných let. Například v letech 2010 až 2014 vymáhala pokuty pro plzeňský dopravní podnik advokátní kancelář Volopich, Tomšíček a spol. Jenže ...
Dopravní podnik řadu těch pohledávek prostě přeprodával přes advokátní kancelář. Ta si jí, podle aspoň našich zjištění a informací tehdy z médií, prostě převáděla přes firmu na Britských Panenských ostrovech, ty se zase vracely sem, a je pravda, že tedy legislativa znamenala výrazný nárůst těch nákladů kolem, kolem exekucí.
Požádali jsme advokáta Daniela Volopicha o rozhovor. V telefonu nám tvrdil, že dětské dlužníky vůči plzeňskému dopravnímu podniku vůbec nedělali.
Jsme opravdu nezastupovali a nedělali jsme nic, co by souviselo s dětma. Naopak od nás všechny doporučení byly, aby se to po těch mladistvých nevymáhalo. A ani bysme to jako nedělali. Neměli jsme takový pohledávky, který by šly proti nezletilým dětem.
Vy jste neměli žádný pohledávky, který by, vy jste neměli žádný pohledávky, které by šly proti dětem?
Ne, já o tom nevím.
Toto jsou exekuční příkazy za jízdu načerno na 11letého chlapce. Jeho věřitelem už není dopravní podnik, nýbrž už zmíněná firma z Britských Panenských ostrovů jménem Marsa Limited. Má utajené vlastníky. A kdo ji na těchto exekučních příkazech zastupuje? Tomáš Tomšíček z advokátní kanceláře Volopich, Tomšíček a spol.
A vaše propojení s firmou Marsa Limited?
Nevím o tom. To bych se musel zeptat kolegů u nás v kanceláři.
Toto je přitom rozhovor advokáta Daniela Volopicha z února 2012 pro Plzeňský deník. Volopich v něm odpovídá na otázku, za jakých podmínek jeho kancelář vykupuje dlužníky od plzeňského dopravního podniku a převádí na firmu Marsa Limited.
"Proč nemůžete říci, za jakou cenu nakupujete pohledávky a za jakou je potom odprodáváte firmě Marsa Limited z Tortoly na Panenských ostrovech?"
"Cena je srovnatelná s podmínkami, za nichž pohledávky prodává pražský dopravní podnik."
A co víc, tady jsou informace k nedobrovolné dražbě domu ve Štěnovicích v září 2016. Jedním z věřitelů je firma Marsa Limited. Právně ji zastupuje advokát Daniel Volopich.
Znáte firmu Marsa Limited?
Mně to nic neříká.
Marsa Limited figuruje u více zadlužených dětí.
Soňa, která tady před chvílí mluvila, tak ta má 72 000 a z toho jedna ta exekuce byla přeprodaná, oprávněným byli tedy Marsa Limited. Ale máme i klientku, jejíž pohledávky se vyšplhaly do 400 000 korun. Ta když to v 18 letech zjistila, tak ji to opravdu jako rozložilo a dost jí to ovlivnilo jako start do toho dospělýho života.
Tato spolupráce mezi plzeňským dopravním podnikem a advokátní kanceláří Volopich, Tomšíček a spol. skončila v roce 2014. Od té doby si podnik pokuty vymáhá sám. A co s dětskými dlužníky? Na ty, kteří odputovali na Britské Panenské ostrovy, už město Plzeň nedosáhne. Těm, které dopravní podnik přeprodat nestihl, zvažuje za dluhy udělat tlustou čáru.
My si teď necháme vyčíslit, co by znamenalo nějaké to oddlužení, a budeme diskutovat, jak, jak k němu dojít.
Já si myslím, že by chtělo vypořádat zcela určitě ty exekuční tituly, to znamená, určitá rehabilitace nebo nějaké narovnání. A nadále by neměly vznikat tyto dětské dlužné částky.
V 18 letech, prostě když je člověk z chudý rodiny a nemá prostě žádnej ten základ do života, co by měli dát rodiče, no, a pak ještě když jim přijde takovej dluh? Celou dobu chudý byli a teď ještě v 18 jim přijde takovej dluh. Tak prostě už potom ten život dál prostě jde hůř a hůř, no.
Z prezidenta republiky poslancem? I to se může stát. Slovenský prezident Andrej Kiska se rozhodl, že po skončení mandátu z politiky ještě neodejde. Po volebním úspěchu své nástupkyně Zuzany Čaputové oznámil, že zakládá novou politickou stranu, se kterou chce jít příští rok do voleb. Jaké má šance? A co na Kiskův plán říká jeho hlavní politický rival Robert Fico, anebo bývalí vlivní politici Ivan Gašparovič a Vladimír Mečiar? Víc v reportáži Martina Mikuleho.

        
Andrej Kiska jde znovu do toho. O křeslo prezidenta podruhé nebojoval. Možná ale bude usilovat o to premiérské.

        
A podle průzkumu agentury Ako má Kiska šanci. 9 % Slováků by jeho stranu volilo určitě, 31 % pravděpodobně.
Zdá se, že tam došlo k nějakému nárůstu. A to zjevně i pod vlivem té úspěšné prezidentské kandidatury paní Čaputové, kterou otevřeně pan prezident Kiska podporoval od jistého momentu té kampaně.
O své budoucí straně ale Kiska zatím neprozradil skoro nic. I o možných členech se jen spekuluje. Padlo třeba jméno expremiérky Ivety Radičové. Ta se spolupráci s Kiskou nebrání. Ale že by za jeho stranu v budoucnu kandidovala, odmítá.
Ne, nebudu kandidovat do Národní rady Slovenské republiky. Neaspiruji na aktivní místo ve vrcholové politice.
Že nebude podruhé kandidovat na prezidenta, Kiska oznámil už před rokem. Tehdy říkal, že chce víc času na rodinu. Dnes tvrdí, že ho k opaku přesvědčil vývoj na Slovensku po vraždě novináře Jána Kuciaka a jeho partnerky.
Ta motivace je teď obrovská. Ta motivace je v tom, že vidím stále víc a víc, i to, jak vznikají ty nové informace kolem Kočnera. Víc a víc vidíme, v jaké obrovské morální krizi je naše země. Že ji z toho potřebujeme vyvést.
Parlamentní volby by měly na Slovensku být až za rok v únoru. V průzkumech vede vládní levicový SMER sociální demokracie. Preference ale klesají.
Vražda Jána Kuciaka a Martiny Kušnírové výrazně ovlivnila společenskou náladu. A pocit, že se něco musí změnit.
Okamžité poté, co Kiska ohlásil další pokračování v politice, předseda SMERu Robert Fico vyrazil do protiútoku.
Pan prezident Kiska je jeden z nejlenivějších politiků, jaké jsem kdy za 25 let v politické kariéře viděl. A co je nejpodstatnější, on nic jiného nechce, jen se dostat k moci, aby pod koberec zametl všechny jeho daňové, pozemkové a bůh ví ještě jaké podvody, které vyjdou na povrch. Takže, pane Kisko, Good Luck.
Myslím si, že dokonce to je až takové nedůstojné, když bývalý premiér používá rétoriku vždy plnou nenávisti a zloby, a že už je z toho Slovensko unavené a už ho má dost.
Kiska nicméně daňovému skandálu čelí. Přišlo se na to, že Kiskova firma, která mu financovala prezidentskou kampaň v roce 2014, neoprávněně krátila daně. Firma to uznala a daň doplatila. Kiskovi ale dodnes stále hrozí obvinění z trestného činu.
Co jsou jeho nevýhody, je to, že už nenastupuje jako před 5 lety jako úspěšný podnikatel jen s charitativními aktivitami, a jednoduše už má za sebou nějaký stín minulosti.
Pravdu mohou říci soudy. A momentálně, pokud vím, tak věc je ve stádiu vyšetřování.
A jak vnímají Kiskovo rozhodnutí pokračovat jeho političtí předchůdci, někdejší matadoři slovenské politiky? Natáčeli jsme s expremiérem Vladimírem Mečiarem a exprezidentem Ivanem Gašparovičem.
Málokdy se mu podařilo udělat nějaký kompromis. Takže v tom si myslím, že já jsem udělal určitě více.
Je to očekávané rozhodnutí. Být v politice se mu zalíbilo. Přes skandály, které doprovázely jeho osobu.
Nemyslím si, že to bude tak jednoduché, jako si pan prezident představuje. Je to i trochu neobvyklé. Nepamatuji si žádného prezidenta, aby zakládal během ještě funkce prezidenta nějakou svou politickou stranu.
Toto rozhodnutí hodnotím jako velmi nešťastné. Pro něj jako osobu. Ale v případě, že bude mít úspěch, i pro Slovensko, protože to není ani programový ani organizačně vyspělý a pracovitý člověk.
Jestli Andreji Kiskovi nový plán vyjde, bude záviset na tom, jak se obhájí nejen před kritiky, ale i před vyšetřovateli. A taky na politickém programu, který představí. Na ten si ale budou muset voliči ještě víc než 2 měsíce počkat.

        
Lidová strana měla sjezd a po dlouhých 8 letech panování Pavla Bělobrádka si vybírala nového předsedu. Nevyhrál první místopředseda Marian Jurečka, i když měl z celé strany bezkonkurenčně největší trumpetu. Respektive tubu.
Takže i tady zjevně platí, že na velikosti nezáleží. A nevyhrál ani šéf poslaneckého klubu Jan Bartošek, což je asi dobře, protože v době me too a nota bene v KDU-ČSL to hrozilo slušným průšvihem.
Ne, já už jsem to říkala kolegům, že Česká televize všechno natáčí, a můj manžel už se mě několikrát ptal jako, proč se ti lidé ke mně přibližují.
Na co? Na co?
Proč se ke mně přibližujete.
Já?
Jo. Ty třeba.
Do čela strany se postavil méně známý poslanec Marek Výborný. A posuďte rozdíl mezi předsedou starým a novým.
Milé sestry, vážení bratři, dámy a pánové, vzácní hosté.
Moji milí, milé bratři, vážení sestry.
Všimli jste si? Milé bratři, vážení sestry. Buď to bylo jen nováčkovské přeřeknutí, anebo první vykročení KDU-ČSL do moderního světa, kde bratři občas nosí sukni a sestry knírek. Ve vládě Andreje Babiše k sobě mají čím dál blíže dva nejmladší ministři. Jana Maláčová s ČSSD, ministryně práce, a Adam Vojtěch z hnutí ANO, ministr zdravotnictví. Občas tedy trochu tápou, kdo stojí víc vlevo, což je zrovna v této vládě dost těžké poznat.
Tak já můžu být vlevo. Já jako levicová politička ...
Ale jinak je vidět, jak z mladých mozků tryskají neotřelé nápady. Třeba když chtějí víc propojit svá ministerstva práce a zdravotnictví.
Je to symbolická, symbolická věc propojení těch dvou ministerstev, které jsme propojili právě těmi, těmi lany. A tito skvělí provazolezci chodí mezi ministerstvy a určují tak a ukazují vlastně nutnost té, té spolupráce.
Tak uvidíme, jak to půjde úředníkům. Hlavně aby moc nefoukalo. Ale nejen mladí, i staří političtí psi přicházejí s novátorskými myšlenkami. Třeba pokud jde o manželství.
Já jsem bojovník proti těm novým trendům, byť mnohoženství by bylo pro mě výhodné, protože žena se strašně dře na té zahradě, když já nejsem doma. Kdyby byly dvě, tak by to bylo daleko lepší. A protože u nás v lázních je hodně muslimek, tak by to klidně mohla být muslimka.
Prostě už se to zlomilo i v ODS. Teď to všechno visí jenom na souhlasu paní Kuberové. A protože tento týden začal 1. dubnem, děly se v něm věci, které běžný smrtelník zažije jednou za život. V lepším případě. Právě 1. dubna vyrazil Miloš Zeman na Matějskou pouť a s celou suitou si tam užíval tamní atrakce. Podle mluvčího se prezidentovi nejvíce líbilo ve strašidelném hradě, což ponecháme raději bez komentáře. Ale co, prezident na kolotoči ještě není taková rarita. Ta přišla až ve čtvrtek.
Prezident Miloš Zeman se omluvil bývalému starostovi Vídně Michaelu Häuplovi. Toho první den návštěvy Rakouska obvinil, že metropole nepřispívala na českojazyčnou Komenského školu. Instituce přitom získala v roce 2009 od Vídně jednorázový dar milion eur a spolková vláda pak přispěla i dalším půlmilionem eur.
Miloš Zeman a omluva? Tak to si dobře zapamatujte. To už nikdy v životě neuvidíte. A vnoučata vám to neuvěří.
Žijeme v době plastové. Plasty nás doslova zavalují. A odborníci už bijí na poplach, že je třeba začít něco dělat. V Česku se například mluví o zavedení zálohovaných vratných PET lahví. Jak jsme ale zjistili, nakonec to vypadá, že PETky vracet nebudeme. Proč? Natáčela Martina Houdková.
Řeka odpadků v Indii. Ostrov plastů v Pacifiku. Desítky kilogramů plastu v žaludku velryby. Děsivé záběry ze světových moří se mohou zdát v české realitě vzdálené. Jenže nejsou.
Pokud jsou v oceánech plasty, které se dostávají do těl ryb, které následně jíme, tak se nás to týká velmi.
Češi se pyšní tím, že odpad třídí už asi 3/4 z nás. Od třídění k následné recyklaci ale vede dlouhá cesta.
Tady vidíme materiál, který se naváží ze žlutých kontejnerů. A prakticky ta svozová oblast, která je, kterou z toho, ten materiál, který tady vidíte, tak ten je prakticky z tachovského okresu.
Plasty se tu třídí ručně. Každý z pásu odebírá jiný druh plastu. Někdo folie, jiný PET lahve. Zrecykluje se ale jen 55 % z toho. A zbytek?
Jsou to zvláště PVC materiály a různé takové, takové ty méně frekventované plasty. Ale bohužel končí buď ve spalovně, nebo na skládce.
Tyto plasty tak na skládce zůstávají jako Černý Petr dalším generacím. Auto se speciálními bodci na pásech po nich každý den přejíždí sem a tam, aby nelétaly po okolí. Tak velký rozdíl mezi tím, co se v Česku vytřídí a co se i potom zrecykluje, je podle odborníků třeba změnit. Jinak budou odpadky jen přibývat.
My jsme absolutně zapomněli vybudovat skutečný recyklační systém, a tak jsme dovolili, že dneska plasty, po tom, co Čína přestala tyto směsné plasty odebírat, skutečně nevyužité jsou.
Různé zájmové skupiny přicházejí s různými řešeními. Jedním z nich je zavedení vratných PET lahví. Funguje to v některých evropských zemích. Například v sousedním Německu od roku 2003. PET lahve se ze všech plastů dají recyklovat nejlépe. Nejvyšší cenu přitom třídírny dostanou za ty transparentní, a to až 2x tolik než za ty barevné. Z PET lahví se dnes vyrábějí fleecové bundy nebo třeba koberce. Pokud by lahve byly vratné, výrobci nápojů by z nich mohli vyrábět nové PETky a nemuselo by vzniknout tolik nového PET plastu. A jak přesně to vzniká? Z vymytých PET lahví rozemletých na vločky se vyrobí takzvaný regranulát. Ten se smíchá s novým PET materiálem, kterého ale nemusí být tolik. Vznikne forma a z té se pak vyfukují nové lahve.
Pokud by to bylo zaměřeno tak, že se skutečně za ty, za ty vrácené PET lahve nějak třeba lidi dostanou nějaký drobný peníz, a jsou určeny k recyklaci, tak si myslím, že to je, že to je rozumné.
Vratné PET lahve podporují Karlovarské minerální vody. Některým dalším výrobcům už se to tak nelíbí.
To, co se nám vlastně líbí nebo nás nějakým způsobem přesvědčuje, že by mohlo fungovat, tak je vlastně fungování toho stávajícího systému. Protože ten systém je komplexní. Nesoustředí se pouze na PET lahve, soustředí se vlastně nejenom na, na plasty, ale i ostatní vlastně materiál a tříděné obaly.
Zastávám názor, že lidé budou v budoucnu velmi opatrní a budou vybírat výrobky, které jsou udržitelné. Můžeme, jsme ve skutečnosti udržitelní, pokud změníme část našeho procesu. Takže si myslím, že teď je na to čas.
Ministerstvo životního prostředí už před několika měsíci zadalo na zavedení vratných PET lahví studii. A výsledek? Ministerstvo prý nechce narušovat to, co teď funguje.
Ministerstvo nebude přistupovat k zavedení zálohového systému na PET lahve. A to především z toho důvodu, že ten základní cíl, kterým je povinný sběr 77 % plastových lahvích uvedených na trh do roku 2025, už dnes plníme.
V jednom se všichni shodují. Zálohový systém by mohl pomoci vyčistit českou přírodu od pohozených plastů.
Lidé nejsou motivováni vracet je zpátky, třeba i finanční motivací, tak se bohužel tahle situace asi nezlepší jen tak.
Určitě by tomu pomohlo. Ale co do mechanismu sběru, myslíme si, že zatím je dostatečný sběr prostřednictvím těch téměř 350 tisíc kontejnerů v ulicích měst.
Ministerstvo místo vratných lahví plánuje přidat do ulic kontejnery. Podle průzkumu, který si nechala v lednu udělat platforma Zálohujeme, jsou přitom Češi vratným PET lahvím více než nakloněni. Chce je přes 80 % z nich.
Například nám uváděli, že by ubylo odpadu venku, ať už v přírodě, nebo v ulicích. A také že by to ještě více motivovalo lidi vlastně ani žádnou část těch PET lahví nedávat do směsného odpadu.
PET lahve jsou ale jen dílek do celosvětového problému s plasty. Jeho definitivní řešení zatím neexistuje.
Zcela určitě existuje globální problém s plasty. Pokud se budeme jenom držet toho, aby to bylo co nejlevnější, tak nikdy nemůžeme dospět k dobrému výsledku.
No, a lidovci na svém sjezdu potvrdili, že jsou opravdu strana lidová. Alkohol tekl proudem a s pivem se o slovo přihlásil i sám nový předseda Marek Výborný.
Ano?
Pojďte prosím tady, tady, tady. Pojďte prosím tady na bok. Dobrý, děkuju.
Ty jo, Jitko, rozdělej jedno to pivo. Děkuju.
Ať vás nenatočej.
Ale jo, to bude ve 168, no to bude super. Hlavně, to je to lidový, co my potřebujem.
Mě neberete?
Je to tam vidět.
Je to tam vidět, jo?
Hele, to je, Marku, lidový. Můžeš, můžeš.
Ještě musím správně ukázat.
Dokonale české. Tak dobrou noc.

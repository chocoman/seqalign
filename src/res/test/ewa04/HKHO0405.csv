8 hodin 38 minut, nebo chcete-li 8 minut po půl deváté. A naším pátečním hostem v Dobrém ránu, jak jsem slíbil, je dnes starosta Smiřic Luboš Tuzar, který už se posadil k mikrofonu. Pane starosto, dobrý den, dobré ráno.
Dobrý den všem.
No, a vy pro nás máte jednu zásadní důležitou a dobrou zprávu, musíme říct, Smiřické svátky hudby i letos.
Opět budou.
Budou, tak zásadní zpráva. Jestli se nepletu, tak ale to vypadalo chviličku, že nebudou.
No, ono to souviselo s Jaroslavovým zdravotním stavem, takže v rámci našeho výborného kamarádského vztahu nám bylo líto udělat festival případně bez něho, pokud by ty zdravotní problémy byly vleklejšího charakteru. Takže jsme chvilku spekulovali co a jak, jak s tím naložit. Nakonec jsme řekli nebo byla varianta, že vybereme z dramaturgie několik koncertů, nebudou pod hlavičkou festivalu, ale budou v období, kdy jsou posluchači zvyklí nebo návštěvníci do Smiřic na festival jezdit. No, ale nakonec jsme se rozhodli po debatě s partnery festivalu, že to uděláme pod hlavičkou festivalu, že bude 16. ročník a vybrali jsme 5 koncertů. A priori to byla dramaturgie, kde neměl původně Jaroslav vystupovat, ale dneska už víme, že vystupovat bude.
Takže další dobrá zpráva. Jaroslavu Svěcenému se daří, je to už lepší. My ostatně s ním  budeme mluvit tuším toho 18. 18. dubna, kdy vlastně bude i ve Smiřicích hrát, tak bude hostem Dobrého rána Českého rozhlasu Hradec Králové, takže se ho na to všechno vyptáme a zeptáme. Samozřejmě Jaroslav Svěcený, ten u festivalu stojí už od začátku. Říkal jste letos 16. ročník.
16. ročník.
Neuvěřitelné. No, a začínáte zítra prvním zahajovacím koncertem.
začínáme zítra, přesně tak v 19 hodin.
Tak, na co se můžeme těšit, kdybychom se měli podívat do toho programu.
Tak, když se podíváme na program toho festivalu, tak vlastně 5 koncertů bude každý jiný, protože posluchači uslyší od klasiky přes jihoamerické rytmy, přes šanson, přes jazz a písně Suchého Šlitra, barokní hudbu na závěrečném koncertu. Takže myslím si, že každý koncert bude jiný a každý si tam najde to své.
A ten zítřejší, tady mám Miroslav Smrčka hraje na trubku, Martin Kos housle a především Virtuosi Pragenses, tedy komorní orchestr.
To bude určitě skvělý začátek, protože trubka zní v kapli úplně famózně, takže to si myslím, že bude bomba zítra.
A fakt to tak je?
Je to tak.
Tam je asi výjimečná akustika v kapli Zjevení Páně. Já myslím, že Jaroslav Svěcený tady už taky kolikrát vyprávěl, že tam prostě, tam není takový dozvuk, tak velký dozvuk, že tam se klidně může jaksi nechat doprovázet pianem a že to je naprosto příjemné, což by v jiném třeba takové svatostánku, když to tak řeknu, nešlo. Protože tam je většinou ten dozvuk velký, je to tak?
Je to tak, ta akustika je skvělá a vlastně se to i odráží v tom, že už několik umělců natočilo i svá VD nebo i DVD v naší kapli. Takže díky právě té akustice je o tuto kapli zájem. No, a je to taková ta, ten bonus, bonus toho festivalu a těch koncertů, které v kapli probíhají.
Ten druhý koncert, ten bude už teď v neděli? Bude následovat?
Ten bude teď v neděli, přesně tak, a bude to právě Viklický Trio a písně především Suchého, Šlitra.
A Renata Drössler přijede taky.
Ta přijede 11.
11. dubna.
A to budou šansony.
Tak znáte asi Renatu Drössler, slyšel jste ji někdy zpívat?
Určitě, určitě, ano.
Ona to je nejen vynikající zpěvačka, ale taky učitelka, která učí, vyučuje šanson na pražských konzervatořích. Takže se máme na co těšit 11. dubna.
To bude určitě líbivý koncert a těšíme se na něj.
No, a pak tedy 18. dubna Jaroslav Svěcený.
Gorka Hermosa, Láďa Horák, takže akordeony, housle, rytmická hudba Gorky Hermosy, Astor Piaccoi, takže hodně to bude tango, bude to zajímavé, bude to zase něco jiného než šanson a ty dva koncerty teďka víkendové předním.
A ještě jeden koncert pak bude mít Jaroslav Svěcený ten poslední 20.
Ten poslední 20., a to bude Pavel Svoboda varhany, Gustáv Beláček, to je sólista Opery Slovenského národního divadla, no, a Jaroslav budou hrát nahoře od varhan z kůru, takže to bude moc pěkné.
A ono se to bude snad taky přenášet na velké plátno, velkoplošné, aby to viděli lidi, co seděj  nahoře na kůru.
Bude, poprvé použijeme ve Smiřicích velkoplošnou obrazovku, takže aby návštěvníci neztratili kontakt, kteří jsou vlastně za nimi, takže myslím si, že to bude pěkné. Budou tam i zajímavé prostřihy, videosekvence a tak, fotografie. Takže myslím si, že to bude velice příjemný závěr.
Říká starosta Smiřic Luboš Tuzar a my si budeme po písničce, pane starosto, povídat taky o vašem starostování, protože vy jste se vlastně po podzimních komunálních volbách zasekl, už pokolikáté?
Po páté.
Po páté stále ve Smiřicích starostou, takže i na to se po písničce zeptáme.

        
Hostem Dobrého rána je dnes starosta Smiřic Luboš Tuzar. A my se teď, pane starosto, jak jsme slíbili, vrátíme zpátky k těm podzimním volbám komunálním. Tak, jak ty volby u vás dopadly? Pro vás, tak vy pokračujete, zase se vidíme tady, kolikáté, páté období jsme říkali.
Páté období začínáme a bylo to pro nás neskutečně skvělý výsledek a díky všem, kteří nás podpořili, protože my jsme vlastně po čtyřech volebních obdobích jsme udělali nejlepší, nejlepší volební výsledek v historii, co na radnici působíme.
Díky tomu jste vlastně mohli i co nejrychleji jaksi sestavit nové vedení vlastně, protože vy jste snad byli z Královéhradeckého kraje první, jak si tak pamatuju, že všude to dlouho trvalo než se města, hlavně velká města samozřejmě domluvily, tak vy jste ve Smiřicích měli hned jasno díky tomu výsledku.
U nás vlastně zavládl status quo a pokračuje všechno tak, jak bylo nastaveno v uplynulém volebním období, takže.
A teď mě zajímá, co to pro vás jaksi osobně znamená, že jste takhle silný volební mandát zase od občanů Smiřic dostali, protože to je samozřejmě na jednu stranu potěšující, pro vás jistě dobrá zpráva, ale také na druhou stranu jaksi velmi zodpovědné a zavazující, ne?
Je to určitě velmi zavazující, a samozřejmě člověku to dává jakoby, řeknu obrovskou sílu do dalšího, dalšího plnění úkolů, které to město prostě potřebuje. Takže je to velká zodpovědnost, no, my si toho nesmírně vážíme a věřím, že se i s dalším volebním obdobím vypořádáme tak, aby občané byli spokojeni.
Pojďme se tedy aktuálně podívat na to, co se ve Smiřicích děje. Já jsem možná někdy na podzim na začátku jel přes Smiřice, potřeboval jsem se dostat prostě zpátky na Hradec přes řeku přes Labe a nedostal jsem se, protože tam je to úplně rozkopané všechno. Tak to je asi taky důležité a potřeba tyhle ty věci dělat a opravovat stále, neustále.
Určitě, městem prochází krajská silnice trojková a loni se začala rekonstruovat. Je to v podstatě rozsáhlá rekonstrukce, kdy metr do hloubky se bagruje a pak se vrství nové vrstvy až do finálního povrchu. No, a součástí loňské etapy byl most přes Mlýnský potok, který se loni nepodařilo dokončit a vzhledem k tomu, že tam na tom mostě je potřeba zadministrovat určité změny, úpravy, drobný posun jeho pozice, tak nakonec to přešlo až do letošního roku a stále čekáme na povolení, respektive silničáři a doufám, že se to vbrzku povede. Takže ta loňská etapa je prakticky celá hotová akorát uprostřed města je díra.
Takže možná nejenom občané Smiřic, ale i ostatní se musí asi ještě chviličku obrnit trpělivostí.
Určitě chviličku obrnit, protože samozřejmě jak se most dokončí, tak začne další etapa, to znamená druhá půlka města bude opět rozkopána stejným způsobem, to znamená metr hluboko.
Co ještě dalšího? Tady jsem slyšel, že půjdete do obnovy zámeckého parku ve Smiřicích.
Půjdeme, chystáme se na to, takže letos bychom rádi tu obnovu a už to máme i s památkáři, řekněme vyjasněno a odsouhlaseno, tak bychom rádi začali obnovou veřejného osvětlení v parku. Takže vyměníme staré chátrající nehezké veřejné osvětlení 25 novými. Takže jednak si od toho slibujeme, že bude večer v parku lépe vidět, občané se budou cítit i večer tam bezpečněji a bude to samozřejmě vizuálně hezčí.
A když jste tedy narazil na to veřejné osvětlení, tak vy ale plánujete jaksi postupně zase obnovovat jaksi celé město nebo celé Smiřice. To budou takové ty chytré žárovky, že podle toho jak venku svítí slunce nebo jak jsou světelné podmínky, tak se umí zařídit potom?
Budou to klasické LEDkové, LEDková svítidla a konkrétně letos vyměníme ve dvou ulicích, které vlastně ústí do náměstí. Takže my jdeme strategií od toho centra, aby to město vypadalo pěkně. A samozřejmě snažíme se naplnit i nějakou literu té osvětové hygieny, abychom nesvítili prostě do kosmu, ...
Ale lidem.
... ale lidem.
Tak, co ještě zbývá, taky jsem slyšel cisternu pro hasiče budete mít, za kolik?
Je to tak, je to, vytendrovali jsme za 7,2 milionu pořízení nové cisterny velkoobjemové tak, jak nám vlastně strategie hasičského záchranného sboru krajského velí. Takže bychom ji měli mít k dodání. Už ji máme zasmluvněnou a měla by přijít nebo měla by být hotová v září letošního roku.
Jak slyšíme, daří se ve Smiřicích, tak ať se daří i dál, pane starosto. A samozřejmě na závěr ještě jednou všechno pozveme teď mezi 6. vlastně a 20. dubnem k vám na pět koncertů v rámci festivalu hudebního, jarního, tradičního festivalu, svátky, hudební svátky ve Smiřicích v kapli Zjevení Páně. Začínáte zítra. Vstupenky ještě jsou na ty koncerty?
Ještě na některé koncerty jsou, ale už to samozřejmě ubývá. Takže je potřeba si pospíšit.
Říká starosta Smiřic Luboš Tuzar. My přejeme ať se to povede a hezké jaro všem do Smiřic. Děkuju, pane starosto.
Díky za pozvání.
Na shledanou.

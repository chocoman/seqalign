Dobrý den, milí posluchači. Při poslechu Tandemu vás vítá Jan Rosák. Přemýšleli jste někdy, proč se někdo chce stát hercem a co ho k tomu vede? Můj dnešní host to dobře ví. Sám říká, že to byla jeho okamžitá reakce na ten velký emocionální zážitek z divadelního představení ve Vinohradském divadle. Zlatá nádhera všude kolem, herci na jevišti a jeho dětské sváteční šaty. Svěřil se prý tehdy mamince, maminka to vzala docela vážně a radila mu, aby byl hercem právě v tom Divadle Na Vinohradech, že to bude mít z domova blízko do práce. No a protože pan režisér a maminka mají vždycky pravdu, tak můj host je dnes ve Vinohradském divadle ředitelem. Hostem Tandemu je herec, režisér, podnikatel, scénárista, vysokoškolský divadelní pedagog, divadelní ředitel a někdejší politik Tomáš Töpfer. Já tě zdravím, ahoj.
Ano, ještě jsi vynechal manžel, bratr, tatínek, strýc. Dědeček. Ano.
Tak třeba, třeba, třeba na to přijde taky dneska řeč. Každopádně všem přeju hezkou chvilku u rádia.

        
Ty jsi u nás byl Tomáši, představ si, před 12 lety, to je ale strašně dávno. To je až trestný.
No, já jsem zrovna chtěl říct, jak dlouho jsem nebyl v Tandemu.
Trestuhodný.
Trestuhodný, že jo.
No, no.
12 let a za tu dobu se skoro nic nestalo.
To bych silně pochyboval. Já nevím, jak dlouho jsi ředitelem na Vinohradech?
6 let.
No, tak vidíš, tak minimálně tohle se stalo.
Tak to určitě, no.
No. Prosím tě a tak jako bereš to jako pořád, že tě to baví ještě?
Ještě pořád mě to baví. Teď mě to baví čím dál víc.
Prosím tě.
Protože Divadlo na Vinohradech se schyluje do situace havarijní, jo. To je vybydlený úplně divadlo po generace už.
Zvenčí to nevypadá.
Zvenčí to samozřejmě nevypadá, ale všechna technologie, která tam je, ta je třeba z roku 1927. Představ si. Z roku 1927. Samozřejmě nefunguje, má havarijní výměr. My to nesmíme používat a takhle je to postupně se vším. S elektrickou instalací, se stoupačkama, se vším. A to divadlo potřebuje rekonstrukci. A mně teďka úžasně baví to připravovat. Už tři a půl roku nebo čtyři roky vlastně připravujeme. To je řada, nepřerušená řada výběrových řízení, jo, protože na to, abys mohl udělat výběrové řízení, je dobré si vzít advokátní kancelář, abys neudělal chybu a na to musíš taky udělat výběrové řízení, jo. Takže my děláme výběrové řízení na výběrové řízení.
Počkej, to si děláš prču, že tě to baví, to není možný.
A jo, baví.
Fakt tě to baví?
Baví.
Hele, já si myslím, že herec, člověk jaksi, který žije trošičku ve vyšších sférách než normální člověk, protože pořád musí předstírat, že je Hamlet nebo Caesar a nebo Kleopatra, tak má asi trošičku jiný myšlení než racionální, já nevím, advokát nebo inženýr.
Já jsem byl vždycky takhle rozpolcenej, jo.
Fakticky?
No, jo. Já jsem se učil účetnictví třeba, že jo. Kvůli své soukromé rodinné firmě. Takže jsem se to musel vyučit. Takže jsem se musel vyučit trochu i tu ekonomiku a zároveň jsem občas chodil na jeviště tak, je to takovej, takovej dvoj, jak bych to řekl, takovej duální život, človeče.
No, prosím tě, no, mně to docela překvapuje. Nedávno jsem potkal tvýho bráchu.
Jo.
Takhle jsme se náhodou potkali na benzínce a já říkám, nazdar, co hospoda? Já už to nedělám, mně už to nebaví. No, vidíš, jeho to nebaví a tebe to pořád baví?
No, tak tu hospodu už dávno nedělám ani já ani brácha. Brácha je v penzi a teď si užívá takovej jako /nesrozumitelné/ zaslouženého odpočinku.
A proč ty si neužíváš?
No, já už se na to chystám. Já už se na to chystám a k tomu určitě dojde. Já taky nechci jako bejt činnej celej život až do konce, protože přijde taková doba, kdy člověk začíná uvažovat o tom, kdy si to vlastně užije. To volno, jo.
No.
Jestli už není pozdě se na to vykašlat, nebo ještě brzo, že ještě něco. Takže mým cílem takovým jako je to divadlo zrenovovat, dovést ho k té renovaci, což vypadá nejdřív na rok 23, 24 a předat ten štafetovej.
Tady ho máte.
Kolík tý nový generaci.
Jo.
Aby to bylo divadlo 21. století. A pak už bych si jako vzal ty pruty a šel na ty ryby.
Jo.
Jo, jo.
Počkej. O rybách si dneska taky s Tomášem popovídáme.

        
No. Tomáš Töpfer sice to chce někdy v těch dvacátých letech už zabalit, ale já si myslím, že i tak budeš mít na co vzpomínat. Nejenom tedy na svou hereckou a režisérskou a ředitelskou kariéru, ale třeba i na politickou kariéru. Myslím si, že to když jsi dělal, tak stejně tak jako všechno, co tě baví, nebo co děláš, že tě baví, že i to tě bavilo ta politika, ne?
Bavilo a musím říct, že jsem vděčnej za těch 6 let.
Fakt?
Když jsem tam byl. Velmi.
Co ti to dalo?
Pokoru. Člověče. Velkou pokoru. Ty seš sportovec, že jo? A nebo.
Taky, no.
Aktivní a rozhodně pasivní, že jo tak.
No, no, no.
Když se díváš na televizi, tak jako říkáš, todle, teď bych přihrál, proč ten blbec nepřihrál, jo. Dyť to má dát doleva a ne doprava.
Jako kdybys seděl vedle mně, ano.
Jo? A to víme všichni, ale stoupnout si na to hřiště nebo na ten kurt, to člověk vidí z jinýho úhlu. A já jsem měl to velký štěstí v životě, že jsem se dostal do tý politiky nebo do tý vrcholný politiky a zjistil jsem, že to není tak snadný, že to není k vysmívání, že to není k ironizování. Že to je tvrdá práce prosadit nějakou změnu zákona, prosadit něco. Že vás musí bejt hodně, musí člověk bejt v týmu, musí si to nastudovat a že to je vopravdu trpělivý a jak bych to řek. Lidi říkaj, voni tam jenom žvaněj. No, jo, ale parlament je od slova parlare nebo-li mluvit.
Čili žvanit.
Čili žvanit. A je to, mně to naučilo velký pokoře. Potkal jsem se tam se znamenitejma chytrejma báječnejma lidma v tý politice, čestnejma. A bylo jich daleko víc než těch pitomců.
Prosím tě, jsi teď po těch letech, co už politiku neděláš, vázanej nějakým, nějakou mlčenlivostí?
Ne.
Ne, tak to je dobře. Teď se můžu.
A ni a nikdy jsem nebyl. Ne, ne, ne, ne. Nikdy jsem.
Nebyl, nebyl. No, tak se tě můžu zeptat. Prosím tě, jaksi když jsi tu politiku dělal, musel si někdy třeba udělat něco proti svý vůli, nějakej kompromis, kterej ti vopravdu šel proti srsti?
Nikdy.
Nepovídej.
Nikdy. Jednak já jsem nebyl straník. Já jsem byl nestraník.
Ale byl jsi jaksi za nějakou stranu.
Byl jsem za ODS, ale jako nestraník. Nikdy se mi v tom senátu nestalo, když jsem řekl, že budu hlasovat opačně než klub, aby za mnou někdo přišel a přemlouval mě. Nebo mě něco nařizoval.
A to se stalo?
Ano. No, tak na jako. Tam byla Lisabonská smlouva, tam byla přímá volba prezidenta. Celý klub se usnesl, že podpoří přímou volbu prezidenta a já jsem proti tomu hlasoval. Dneska jsem na to hrdej, že jsem hlasoval proti přímé volbě, protože všichni víme, že to nedopadlo nejlépe s tou přímo volbou. A hlavně by se musela změnit část ústavy a tak dál a tak dál. Ale tady nejsme v politickým pořadu, takže jenom tak jako vokrajově. A měl jsem moc rád některý lidi, jejichž názoru si vážím a při té příležitosti, když se třeba. Byly pokusy o změnu ústavy, tak jako do kamene vytesáno můžu opakovat větu pana Pitharta, který řekl, naše ústava možná není dokonalá, ale je uzpůsobená tak, aby nebylo snadné vládnout. Protože kdyby bylo snadné vládnout, jsme na cestě k totalitě. A to si dodneška pamatuju a proto není a nemělo by bejt snadné vládnout. A všichni ty, který říkaj, že, že by to bylo jednodušší, ale lepší, kdyby vládli a že by to udělali ty zákony za tejden, za měsíc, hned. Tak jim nevěřte, to je cesta k totalitě.
Prosím tě, když jsi měl příležitost potkávat se s lidmi opravdu na vrcholu té politiky, tak jsi nepochybně poznal, i když samozřejmě sem tam se něco předstírá, někdo se dělá lepším, než je, poznat ty jejich charaktery. Jsou tam nahoře lidi, kterých si opravdu vážíš?
Ano. Tak že se všichni děláme lepší, než jsme. To, to děláme všichni.
Samozřejmě.
Ale když člověk pozná lidi z blízka. Třeba já nevím, já si strašně vážím a hrozně mám rád Jaroslava Kuberu. To je člověk jasnozřivej s rychlým uvažováním a dokonce mu nechybí něco, co v český politice postrádám a to je humor. A dokonce humor sama ze sebe, že si člověk umí dělat a že se nebere tak příšerně vážně. Tak toho mám strašně rád a měl jsem ho rád. Měl jsem rád Přemysla Sobotku. Člověk by řekl, sedí na tý předsednický židli, je to druhý nejvyšší ústavní činitel. A najednou člověk zjistí, že to je normální kamarád, vobyčejnej chlap, se kterým můžeme mluvit. Mohli jsme si tykat. Je to. Ten, ten pohled z blízka je, je fascinující. Měl jsem strašně rád knížete Schwarzenberga, se kterým jsem seděl na zahraničním výboru dokonce vedle, vedle něj. A von mě posílal papírky s takovým vtipným dycky komentářem. A teď jsou tam ty kamery a ty přísedící a ty ministři a teď člověk se nesmí smát, že jo. Musí bejt ve vobleku. A to vám bylo někdy tak vtipný, to se bohužel nedá vysílat před desátou hodinou. Ale já, já jsem. A teď jsem. Člověk se musí držet, aby se nesmál. Čili je tam i legrace, je tam i přátelství a jsou tam úžasně cenný lidi. Lidi se mě budou vysmívat, když tohle budou slyšet a budou říkat, že ta politika, jsou to pitomci všechno. Já jsem to nahlíd zblízka a není to pravda.

        
Já myslím, že v tvém životě, Tomáši, se objevilo určitě hodně lidí, kteří, myslím teď už v tvém dětství, kteří by tě mohli natolik jaksi ovlivnit a fascinovat, že by jsi třeba je dneska mohl označit za hrdiny tvého dětství. Ale já teď myslím úplně na takový ty, ty, ty prvotní. Takový ty Hurvínky a, a.
Ano, dětský.
No, ty dětský hrdiny. Pamatuješ si nějakýho?
Pamatuju, pamatuju.
Jo?
Já jsem snad třikrát nebo čtyřikrát za sebou hltavě četl Robinsona Crusoa. Tak nevím, to nejsem asi originální, tak to byl jistě hrdina mnoha chlapců. A na tom pustým ostrově. A člověk by si to jako sám chtěl zkusit, zda by přežil, nebo nepřežil. Bylo to krásný, bylo to dobrodružný a přitom já jsem společenská povaha. Já neumím bejt moc sám, jo. To až k stáru, jo. Ale jako, jako v tom produktivním věku jsem seděl v klubu a pořád jsem byl mezi lidma a furt jsem někoho zval. Já jsem měl takovej domeček třeba, kterej jsme nezamykali na Slivenci, jo, takovej zahradní. A tam se střídaly návštěvy, i když jsme nebyli doma. Já nevím, tak člověk přišel, tam byl táborák a už tam seděli tři jako různý kamarádi, který se mezitím seznámili, jo. A takovej ten život jako ve společnosti. A přitom Robinson Crusoe, že jo. To je, to byl pro mně hrdina.
No, tak možná si to teď kompenzuješ tím vysedáváním na rybách o samotě, co?
Jo, jo, jo, jo. Ano. Ano. Ano.
Že jo, viď.
A to je krásný, protože člověk, když jde na ty ryby, tak vlastně chce bejt sám, jo. A nedávno se mě stalo, že jsem přišel k vodě a za mnou přišel takovej mladej hoch a říká, to je krása, co? Na rybách. Říkám, no. A člověk si tak vodpočine, že jo, tak sám. Řeknu, no. Vyčistí si hlavu, že jo. Může si tak jako sedět sám, viďte, to je. A teď mě celou dobu, asi 20 minut vykládal, jak je to krásný, bejt na rybách sám.
Sám.
A tak jsem sbalil pruty a jel jsem, jel jsem domů. To jsou takový příhody bez pointy.
No, ale Robinson Crusoe. Dobrý.
Jo, že jo. To.
No.
Není tak špatný.
Ne, to určitě není špatný, protože to svědčí o tom, že jaksi si věříš v životě. Už jsi si věřil jako kluk, protože otestovat si takhle svoje schopnosti a síly, to vůbec není marný, no.
No. Já jsem teda nebyl ve skautu, jo. Kde se dělali ty bobříci.
Tys nebyl. V Pionýru jo asi viď?
V Pionýru jsme byli všichni.
Všichni, no, no, no.
V Pionýru. To bylo poslední, kde jsem byl, ale, ale měli jsme vedoucího. Jako byl to takovej bezvadnej kluk a zřejmě ten skaut zažil, jo. Takže jsme takový ty bobříky, jsme vlastně dělali taky.
I v Pionýru, ano.
Co mě teda, musím říct, nešlo, jo to. Takovýho bobříka mlčení, jo. Takovej jakože třeba se celej, já nevím kolik to bylo, dva dny, nebo den člověk nesmí nic říct. A úplně bezděčně já jsem něco prostě vždycky kváknul a nikdy jsem ho nedostal, protože já jsem užvaněnej.
No, jak říkám, kompenzuješ si to na rybách, marný je to.
No, no.

        
Ani dnes nezůstaneme bez písničky na přání našeho hosta a jsem docela zvědav, jakou muziku má Tomáš Töpfer rád a co rád poslouchá. Teď si můžeš opravdu jako říct a pokud teda samozřejmě naše síly na to stačit budou a budeme mít tu, tu melodii, tu písničku v zásobě, tak ti ji rádi pustíme. Co rád posloucháš?
No, já musím říct, že v autě poslouchám ledacos, že si jsem schopnej pře, přepnout klasickou muziku podle toho, jakou má člověk náladu a jak jede. Zjistil jsem, že když si člověk pustí nějakýho Mozarta nebo, nebo Beethovena nebo, tak jede klidně. Když si pustí nějakej heavy metal nebo nějakej beat, tak začne bejt agresivnější za tím volantem. Tak já velmi často si přepínám na Country Rádio.
Country. Já vím, já vím.
A jsem hodně vyježděnej a chechtám se těm řidičům. Mimochodem je taková poučka, že ten, co vás předjíždí, jo, prostě a tohle to, tak to je blázen, šílenec, jo, vrah a ten co vás brzdí je pitomec, kterej nemá mít řidičák. Z čehož jednoduše vyplývá, že jedinej, kdo jede správně, jsem já.
Ano.
Tak, ale, ale. Takže já si pouštím a musím říct, že přes všechno, jak jsou lidi teďka takový uštěpačný, zlý, maj rychlý závěry ke všemu, tak já jsem nepřestal milovat Jarka Nohavicu, protože to je podle mně jeden z největších básníků naší doby.
Navzdory tomu, co se o něm hovoří?
Navzdory všemu.
Člověče. No, tak ono se někdy, říká se, že se někdy talent nesnoubí s charakterem, jo. Ale kdo ví, jak to je, že jo.
No, já nevím teďka, na co zrovna narážíš, protože pokud se mu vyčítá, že měl nějaké styky se Státní bezpečností. Já se musím přiznat, když jsme mluvili o tom senátu. Já jsem byl v branně-bezpečnostním výboru a viděl jsem některé svazky, které jsme mohli nahlídnout. Je to docela zajímavej. I svůj, pozor, na mně vedla Státní bezpečnost svazek od roku 77. Je to velmi zajímavé čtení a i z toho se pozná, jestli ten člověk byl vyslýchán a nebo udával dobrovolně. V jaké situaci všechno to bylo. A není to tak jednoduché a černobílé, jak to vypadá. Jenom ten záznam v tom registru svazků ještě o ničem nevypovídá.
No, Tak dobře. Tak Jarek Nohavica.

        
Tomáš Töpfer je pořád v současné době, i když už v těch 20. letech, které, která přijdou, s tím chce seknout, ředitelem Vinohradského divadla. Jakej jsi ředitel, seš hodnej, vlídnej?
No, jak se říká v takových.
Sekýruješ?
Jak se říká v takovejch těch politickejch rozhovorech, to není otázka na mne, jo, to je otázka na soubor.
Aha, aha, aha.
Já nevím, já si myslím, že jsem docela vlídnej ředitel, já neumím křičet, neumím se vztekat. Jsem, já jsem spíš principál než ředitel. Rozdíl mezi ředitelem a principálem je v tom, že ředitel sedí v tom druhým patře, v tom patře, kde jsou koberečky, že. Protože to se říká k řediteli na kobereček.
Na kobereček, ano, ano.
Kdy ostatní šlapou po linoleu. Ale já většinou do toho přízemí přicházím a s těma svejma kolegama jsem na tom jevišti.
Čili to je principál.
A to je principál, jo.
Kterej vede soubor, ale zároveň je kolegou.
Zároveň, jo. Takže zároveň musí být všem příkladem, nesmí zlobit. Na zkouškách musí bejt připravenej, musí umět text, musí chodit včas, protože nemůžu chtít po ostatních to, co sám nedělám.
No, jistě.
Což mě tedy jako principála naučilo bejt dochvilnej a. Protože já jsem se narodil asi o 15 nebo 20 minut pozdějc. Já jsem přenošenej o 20 minut, jo. Maminka mi to sdělila. A celej život těch 20 minut nemůžu dohnat, jo. A furt to.
/nesrozumitelné/
Celej život mně to chybí.
Jak se to odhaduje? O dvacet minut přenošenej. To je nějaká blbost.
No, protože to, protože to nemůžu, nemůžu prostě dohnat.
Jo, takhle, aha.
To mi, to mi v životě právě chybí, víš.
Jo, ty jsi na to přišel až ex post, jasně. No.
No. No, no, no, no.
No, prosím tě, ale jako z pozice ředitele, můžeš si nějakým způsobem, dejme tomu jaksi, vybrat? Tohle by bylo na repertoáru, protože si v tom chci zahrát?
Tak.
Přiznej se, přiznej se teď, no a.
Ano. Mohu.
No.
Ale opak je pravdou.
Prosím tě.
Já mám tu ohromnou výhodu jako ředitel, že mám tu propisovačku a když přijde uměleckej šéf s návrhem obsazení, kde já jsem, tak se vyškrtnu a řeknu. Ne, ne. Tohle to není pro mně, tohle je přeci typicky pro Igora Bareše, nebo tohle to? No, přeci tohle to musí hrát Pavel Rímský, ne já, že. A takhle se můžu vyškrtávat. To je ta největší výhoda ředitele, protože mně už se moc, moc hrát nechce. Víš, vono to bolí. Vždyť ty to taky znáš. Já vím, že to baví.
No, jo, baví to, ale zahrát.
Že to baví. Já vím. Ale čím jako je člověk starší a to není fyzická bolest. To není. Protože když člověk chce bejt poctivej herec a má na repertoáru, řekněme, takový ty stěžejní role, kde musí na sebe žalovat. To znamená rejpat se ve svejch vlastních vnitřnostech, sypat si sůl do ran, aby člověk byl poctivej, protože divák faleš pozná. Tak to hrozně bolí. Já jsem hrál Na Fidlovačce ještě 375krát Šumaře na střeše, což bylo o otci, který se loučí se svými dcerami a protože já jsem ten, tu situaci v životě zažil, když jsem se nechtěně musel rozloučit se svými dětmi, který emigrovaly a já jsem tu zůstal, tak jsem každý představení vlastně si rval játra. Lidem se to hrozně líbilo, ale ono to, ono to bolí. A když si člověk jako takhle furt mačká duši a napíná nervy, jo, tak už je den. Přijde okamžik, kdy si říká, já už to, já už to nechci. Mně už to prostě, já už se nechci rozdávat.
No.
No.
Mně, je to síla. No, ale prosím tě, abychom byli trošíčku konkrétnější tak, v kterých hrách konkrétně se teď rozdáváš divákům na jevišti?
Tak tentokrát jsou to tři, z toho dvě jsou Na Vinohradech, kde hrajeme Pygmalion a já hraju plukovníka Pickeringa, kouřím tam dýmku celé představení.
Ty normálně hulíš, nebo ne?
No, dýmku kouřím.
No.
Ano a nebo doutníček. Cigarety dávno jsem zavrhl.
No.
Takže jako je to, tak jednu dýmku denně mám i povolenou od lékaře, jo. To není jako žádný kouření.
Ty si jí šoupneš na jevišti teď.
No. Ale pozor, lidi, který pokašlávaj. Dělaj takový jako, že se na jevišti nemá kouřit, tak se mejlej, protože ona je elektronická ta dýmka. Ale už z metru to není poznat, jo.
Jo, jo, jo, jo.
Vypadá to nádherně, když člověk potáhne, tak dokonce se rozsvítí takovýto červený světýlko jako žhavý, ale je to jenom pára. Ani ten nikotin tam není. Je to skutečně jenom pára. No a to je jedna hra. A ve druhé je to Lev v zimě, kde s Dášou Havlovou hrajeme Jindřicha II. a královnu Eleonoru Akvitánskou, což je nádherná komedie, poměrně slavná, dokonce i zfilmovaná. To hrajeme moc rádi.
To hrál Peter O'Toole.
Ano, taky. S nějakou Katharine Hepburnovou.
Jo, nějakou, jo, jo, jo, jo.
Jo, jo, jo, jo. No a potom jsem přijal hostování, protože u nás v divadle se ta hra nenasadila a nenasadí zatím, to je Maryša, kde hraju Lízala a to je v Příbrami.
Prosím tě.
No.
No, v Příbrami jsem si taky zahrál. Tam je docela zajímavý divadlo, takový zvláštní.
Ano.
Dobrej soubor.
Ano, ano. Výborný soubor.
A co, že tě takhle klasika přitáhla?
No, já už jsem si říkal, že už jsem dost starej a protivnej dědek a moc rád to hraju a lidi na to choděj a líbí se to. Človeče i standing ovation na představení v Příbrami každý.
To je pěkný.
No, to je krása.
To je pěkný, tak to ti přeju.
A přitom všichni vědí, jak to dopadne. Jo, to je zajímavý, jo. U Romea a Julie taky vědí, jak to dopadne, u Othella taky a u Maryši jakbysmet, to kafe znaj všichni, že jo. Nicméně jsou zvědaví, jak se k tomu dopracujem.

        
Ještě jsme si nepopovídali o aktivitách mého dnešního hosta Tomaše Töpfera ve filmu, v televizi. Já si myslím, že třeba to nějak ještě vyplyne z textu, ale co mě leží teď na mysli, je připravovaný film o Františku Kriegelovi, ve kterým ty máš taky hrát.
No, to je.
Jak to, jak to vypadá? V jakém stádiu jsou přípravy? Už se točí?
Kdepak. Pan režisér Fíla je připraven, všechno je nachystáno, obsazení existuje. Scénář báječnej existuje, kniha existuje, kterou pan režisér zároveň napsal. Jmenuje se to Muž, který stál v cestě. A František Kriegel pro ty později narozené, to byl člověk, který se jmenuje komunista, který v roce 1968 byl unesen spolu s některými našimi dalšími představiteli do Moskvy, aby tam podepsali potupný protokol o, legalizovali okupaci v 68. roce. Všichni to udělali kromě Františka Kriegela, který řekl, že takový dokument nepodepíše a zůstal jediný, málem ho to stálo, stálo věznění v té Moskvě, kdyby se ti naši ještě za něj nezaručili, že jim ho teda nakonec do toho letadla vydali, protože oni bez něj nechtěli odletět. No, je to poměrně dramatickej osud člověka, kterej prodělal španělskou občanskou válku, potom 48. rok a údajně tedy velmi zmoudřel. Pak se stal disidentem, ale velmi hlídaným, že mu na chodbě seděli estébáci před bytem. No, to už si všechno mladá generace ani nepamatuje, ani si nedovede představit.
Je to.
No.
Velmi smutný.
Ano.
Protože si nepamatujou i jiný věci mladá generace.
Ano. No tak. Já.
Zásadní.
Já jsem při přijímacích zkouškách na DAMU, protože se dělá test z všeobecných znalostí, kde studenti dostanou třeba nějaké jméno jako Anton Pavlovič Čechov a maj k tomu napsat, že třeba vědí, že to je spisovatel nebo dokonce dramatik a když si vzpomenou, že napsal Racka nebo Tři sestry, tak už maj bod, že jo. To je. Prostě opravdu všeobecné znalosti. Tam jsou takové perly, to bys nevěřil. Já si je budu skovávat, protože když přijdu domů od těch přijímacích zkoušek, mi to žena nevěří, že například v roce 68, jo, 1968 k tomu datu napíše maturantka, konec druhé světové války. No, dobrá, tak pro ní je to něco jako pro mně byla prusko-rakouská válka, to se dá ještě omluvit, ale naprosto vítězný jsou dvě hlášky. Jedna z nich k heslu Jan Hus napsal maturant, český šlechtic, který přišel o oko v bitvě na Bílé Hoře.
To je nádhernej konglomerát.
Ano. To je vidět, že už se učil dějepis, ale nějak, nějak se mu to scuklo.
Scuklo.
A nejstrašnější, nejstrašnější, co jsem tam zažil, je a to jsou maturanti, pozor, maturanti, který chtěj na vysokou školu. Napsala k heslu holocaust, napsala studentka židovský svátek.
Ne?
Ano.
Ne?
Ano. To si nevymejšlím.
No, tak, to, to.
Ale to jsme odbočili.
To jsme teda hodně odbočili, ale.
Kde jsme přestali?
Já toho využiju, protože.
No.
No, k tvejm rolím a podobně, ale já toho využiju, protože jak jsem už v úvodu řekl, jsi taky vysokoškolský divadelní pedagog. Tudíž teď jsi se k tomu přiznal, ale když tedy jaksi učíš budoucí herce, jak to s nimi vypadá? Máme nějakou naději, že, že budou zase další?
Máme.
Jo? Kvalitní herci.
Máme, máme. Takovej ten povzdech starší generace, no, teď je to všechno jinak a za nás to bylo.
No, no.
Já myslím, že tohle to říkaj lidi vod doby kamenný, že jo. Jé, teď už nejsou pazourky, jako bejvaly, že jo. Ty vyšly, už ty mladý tam dávaj jelení parohy a to už není vono. Tak já si myslím, že tohle to se nemění a takovej sentimentální povzdech asi má každá generace nad tou novou. Roděj se, samozřejmě, že ne každej rok se urodí Karel Höger a Zdeněk Štěpánek a velikáni českýho divadla, ale jsou talentovaný a jsou lidi, který maj zájem o ten obor. Je jich spousta, který si myslej, že budou hrát v televizi v těch nekonečnejch seriálech a nevědí, že jdou na divadelní fakultu, že jo, kde se učí herectví opravdu z gruntu. Protože si myslej, že stačí říct hezky přirozeně větu a buď zleva doprava nebo zprava doleva, ale to není herectví, to může dělat každej. Dokonce i já.

        
Tak, abych splnil to, co jsem slíbil, tak si s Tomášem Töpferem chci popovídat taky o těch rybách. I když já nejsem rybář, ale pořád mě to tak trošičku láká a říkám si, až budu jednou starej.
No.
To jsem pyšnej.
No.
Že si furt myslím, že jednou budu až starej. Tak mě to taky třeba čapne. Co tě na tom nejvíc baví?
Já si myslím, že to je normální atavismus, jo. Že v nás a hlavně v mužích, proto je málo žen rybářek, je ten loveckej pud. Když ulovím, přežiju. Jo, to, prostě to, máme desetitisíce let, co je homo sapiens tady na tý planetě, takovej pocit jako štěstí, že jsi ulovil, že uživíš rodinu, uživíš rod a kmen, jo.
A taky pyš, pyšnej je člověk u toho, jo.
Ano. Ano. A já mám tenhle ten pocit i v supermarketu bohužel. Takže.
Ty přineseš úlovek domů v tašce.
No, jo. No, to je. Já jsem typická oběť supermarketů. Já jezdím, nakupuju hladovej ve výši očí.
Ano.
Ani se neskloním k tomu levnějšímu a koupím všechno, na co mám chuť, i když to prostě nesním. Tak to je, jo, žena vždycky mi nadává, cos toho zase nakoupil, tak mě nepouští nakupovat, protože to je, ten pocit prostě toho lovce, že jsem si nandal prostě ty konzervičky do toho vozejku, jo. Ne, tak to je, to je takovej pud, jo. Protože já ryby vlastně nejím. Mořský si možná dám nějaký jako mořský plody a kapra jenom na Vánoce. A já ty ryby pouštím, čili mně stačí ten pocit a to je dneska spousta moderních mladejch rybářů, který ty ryby chytaj a pouštěj. Jde vo to tu rybu přelstít a zdolat, což není tak jednoduchý. A já vždycky říkám, chlap, kterej neměl na prutu, jako se mě podařilo, jo, na tenkém vlasci a jednoháčku 150 centimetrů sumce, kdy ho taháš z lodičky 3 hodiny 10 minut, protože ho nemůžeš urvat, to by se přerval ten vlasec, takže ho musíš unavit, abys ho dostal k hladině. Pak se s ním vyfotit a pustit ho. Kdo tohle nezažil, tak neví, co je rybařina, jo. A mimochodem pan Werich, kterej byl velkej rybář. Ten jezdil na hlavatky a na Dunajec, že jo. Tak ten říkal, staré čínské přísloví, čas strávený na rybách, se nezapočítává do života. A proto.
Prosím tě.
Já jsem furt takovej mladej, víš.
No, sice říkáš, že všechny ryby házíš zpátky, ale, ale co kapr na Vánoce?
No, to jo. To je něco jinýho. Na Vánoce jíme tradičně kapra a já si ho dycky jdu chytnout. Na Vánoce. 23. a 24. mám opravu prosince, 23. a 24. prosince.
Ty si takhle věříš?
Je to takovej adrenalin. Musím říct, že 24. prosince jsem tam opravdu sám na těch Slapech. Tam už není jinej blbec jenom já, jo. A musím se pochlubit, protože, pochválit, když to neudělám já, nikdo to za mně neudělá.
Jasně.
Ještě se mi to každé Vánoce podařilo.
Vážně?
Každý Vánoce.
Neodešel jsi s prázdnou?
Neodešel jsem s prázdnou.
Tak ale seš tam sám, nemáš konkurenci.
Ale je to třeba jeden kapr, je to, je to jenom jeden záběr za tu dobu, co tam jsem. Je zima, voni Slapy nezamrzaj. Je to úžasnej zážitek. Jsem tam já, kačeny a kormoráni.
No, tak to ti samozřejmě závidím a možná, že někdy se posadím kousek od tebe.
Já tě to naučím.
Jo, určitě?
Já tě to naučím. Až chytneš prvního kapra, kterej bude mít 60 centimetrů. To je, to je bojovník a táhneš ho z 20 metrů hloubky. To se ti roztřesou ruce adrenalinem. Vážně.
No, adrenalin mám rád.
Ano.
Zatím mě stačí ten tenis, jo, ale uvidíme, uvidíme.
No.
Až se klouby znaví, tak usednu na židličku skládací vedle tebe.
Já jsem tenis vzdal, protože ty autový čáry jsou nějaký pohyblivý, že prostě po každý mi je namaluje, při každým úderu někam, někam jinam.
Jinam.
Prostě. Já se nějak nemůžu trefit.
To je zajímavá myšlenka, no. Budu o tom přemejšlet. Tak moc děkuju. Tomáš Töpfer byl dnes hostem na Tandemu a já věřím, že i vám se jeho návštěva moc líbila. Doufám, že i ty jsi spokojenej.
Já jsem moc rád, žes mě pozval a za příštích 12 let zase.
Zase, zase za 12 let. No, to už možná bude to divadlo opraveno a už v těch mladších rukou /nesrozumitelné/.
No, já jsem, já jsem hrozně zvědavej, protože dycky musíme novou politickou reprezentaci přesvědčit o tom, co má, jaký má význam Vinohradské divadlo pro Pražáky. A nám se to většinou podaří.

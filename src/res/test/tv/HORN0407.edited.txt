Napřed ale jedna politická zápletka. Prezident je označil za referendum o své vládě. Komunální volby v Turecku ale pro Erdoganovu stranu rozhodně nedopadli podle jeho představ. Dlouhodobě suverénní strana Spravedlnosti a rozvoje ztratila především ve velkých městech Istanbulu, Ankaře a Izmiru. Od Erdogana se voliči odklání kvůli ekonomické krizi. Vládní tábor dosud označoval turecký volební systém za nejspolehlivější na světě. Teď mluví o nesrovnalostech. V Ankaře a Istanbulu nechal hlasy přepočítat.
Istanbul se ocitl ve dvou paralelních světech. V jednom AKP vládu nad městech drží. Ve druhém kontrolu nad srdcem turecké ekonomiky ztratila.
Podle neoficiálních výsledků jsme vyhráli volby v Istanbulu.
Řeknu to nahlas a jasně. Vím, že jsme vyhráli.
Těsné vedení opozice po sečtení téměř všech hlasů potvrdila i volební komise. Vládní tábor ale mluví o nesrovnalostech a trvá na svém. Vítězství AKP slaví i tyto billboardy, které se nad ránem objevily po celém Istanbulu. Poté, co oprávněnost sloganu zpochybnila oficiální data, nechala strana některé z nich překrýt či odstranit. Istanbul není zásadní jen ekonomicky. Recep Erdogan tu jako jeho starosta začal cestu na vrchol. Teď se klíčový region může přidat k dalším ztrátám.
Jediný důvod, proč jsme v některých městech nedosáhli kýženého výsledku, je to, že jsme vše nedokázali dostatečně vysvětlit lidem a nezískali jejich srdce.
AKP udělal z komunálních voleb referendum o vládě. S vyhrocenou kampaní a podporou největších médií ale narazila hlavně na ekonomickou krizi, která dopadla i na její někdejší voliče.
Už to stačilo. Nezbyla nám žádná továrna, žádné pole. I toto sako je na dluh. I toto je v zástavě u bank.
AKP i po místních volbách zůstává nejsilnější stranou a prezident Erdogan nejmocnějším politikem Turecka. Sám ale dříve poznamenal, že zakopnutí v největším městě může předcházet pád v celé zemi. Z Istanbulu Václav Černohorský, Česká televize.
A náš zpravodaj teď z Turecka živě. Dobrý večer, Václave. Jak tedy probíhá to přepočítávání hlasů v Ankaře a Istanbulu a dá se čekat, že bude nestranné?
Dobrý večer. Ta centrální volební komise, nebo respektive tu stížnost AKP v Ankaře zamítla. Pozornost se tedy teď stáčí na Istanbul. Tady na základě stížnosti AKP probíhalo přepočítávání hlasů zhruba v polovině okrsků a podle toho, podle té dosavadní bilance je přepočítáno zhruba 70 % hlasů a ten náskok opozičního kandidáta se mírně ztenčil, ale stále zůstává nějakých 16 tisíc hlasů. Teď nový, nové, nový vývoj, dnešní vývoj AKP chce přepočítat hlasy v celém Istanbulu, tedy nejenom ty neplatné, ale v podstatě všechny odevzdané hlasy. Takže to je teď zásadní věc, o které musí centrální volební komise rozhodnout. Co se týče druhé části tvé otázky. Můžeme se podívat na celé Turecko. Tedy stížnost přepočítávání není něco, co by se týkalo jenom Istanbulu a Ankary. Byť to jsou města zdaleka nejdůležitější, ale stížnosti vlastně přicházely z celé země, všech možných městech. A co se týče stížností ze strany AKP, tak ta byla v nich mnohem úspěšnější, tedy mnohem častěji byly přijaty jako oprávněné a k tomu přepočítávání skutečně došlo, na rozdíl od opozice, která v těchto stížnostech tak úspěšná už nebyla.
A když zůstaneme v Istanbulu, jak prorocká byla tedy ta prezidentova slova o zakopnutí v největším městě a celkovém pádu. Mohou platit i v současných podmínkách řekněme omezené demokracie?
Jak už zaznělo. Recep Tayyip Erdogan je prezident Turecka, zůstává prezidentem Turecka, nejmocnějším politikem v zemi a jeho AKP je nejvlivnější nemocnější politickou silou v zemi. Takže z tohoto pohledu v těch komunálních volbách úplně o tolik nešlo, ale vidíme, že Istanbul a Ankara a další velká města jsou rozhodně, rozhodně důležitá kořist i v těch komunálních volbách. Vždyť opozice, pokud tedy pomineme nejistý výsledek v Istanbulu, tak vyhrála v Ankaře, Izmiru, Adaně, Antaly, což jsou v podstatě ekonomická průmyslová centra celé země. A teď tedy zůstává otázka, jak to nakonec dopadne tady v tom městě, které je nejlidnatější, největší a také ekonomicky nejsilnější.
Václave, prozatím díky.
A teď ještě jiné turecké téma. Kdo se kdy stěhoval, ví, zač je toho loket. Jenže, jak se stěhuje takové letiště, to Atatürkovo v Istanbulu to má právě za sebou. Vše, co souvisí s osobní dopravou, se přesunulo do nového většího areálu u Černého moře. A s ním má vláda velkolepé plány. Chce z něj udělat největší vzdušný přístav na světě, ať to stojí, co to stojí.
Od schůdků přes autobusy až po holičství. Vybavení Atatürkova letiště míří 30 kilometrů na sever. Od břehů Marmarského moře k Černému. Nový domov má mít první fázi o polovinu vyšší kapacitu, než dosavadní. 90 milionů cestujících ročně.
S více než třemi stovkami destinací, z nichž 250 je mezinárodních bude nové letiště jedním z největších leteckých uzlů.
Letiště v přepočtu za bezmála 200 miliard korun je další obří stavba prosazená prezidentem Erdoganem. Přesun z původních prostor má z Turecka udělat regionálního lídra v letecké dopravy. Na úkor ropných emirátů Perského zálivu.
U terminálů bude moci v jediný moment stát 114 strojů. Na Atatürkově letišti to bylo jen 46.
Dalšími čísly už se úřady nechlubí. Metro z centra má být hotové nejdřív na podzim.  Přesun byl třikrát odložen. Stavbu provázela obvinění z korupce a protesty dělníků. Podle úřadů na staveništi přišlo o život téměř 30 lidí, další utrpěli zranění.
Když se teď o letišti znovu mluví, první, na co si vzpomenu, jsou ti, kteří tam zemřeli nebo byli zmrzačeni. Jako byl můj otec.
Özkan mluví o tlaku na rychlost. Mzda vyplácených pozdě nebo vůbec po protestech stejně jako další kolegové skončil ve vazbě a následně bez práce.
Ti z nás, kteří se jen zmínili o úmrtích, byli propuštěni. Snažili se zakrýt, k čemu tam docházelo.
Letiště chce být do 8 let schopné odbavit 200 milionů cestujících ročně a stát se tak největším na světě. Ambiciozní plán ale může narazit jak na politickou a ekonomickou nestabilitu, tak na omezenou kapacitu nebe nad samotnou metropolí. Z Istanbulu Václav Černohorský, Česká televize.
Václave, mezinárodní média tomu říkají velký třesk. My bychom možná mluvili v českých podmínkách o akci kulový blesk. Takže jak se to stěhování letiště tedy podařilo a když pomineme ty zásadní potíže, o kterých jsi mluvil v reportáži, může být pro Turecko třeba zdrojem nového sebevědomí vůči momentálně rivalskému Německu, které na své velkolepé letiště u Berlína stále čeká?
Stěhování dopadlo bez problémů, trvalo ony slíbené 2 dny, za 48 hodin se vybavení přestěhovalo. A my, když jsme dnes večer byli na letišti se podívat, tak vlastně nejenom, že se tam přestěhovaly kompletní turecké aerolinie, ale letiště už používají i mezinárodní letecké, nebo respektive zahraniční letecké společnosti. Druhá věc, je to celkem pikantní, že se ptáš v den, kdy berlínské letiště v podstatě slaví nelichotivé výročí, a to 2 500 dní od momentu, kdy mělo být otevřeno. A myslím si, že Turecko a lidé, kteří stojí za tomto projektem, včetně prezidenta Erdogana, si ho neberou jako měřítko, jak už zaznělo, chtějí být největší na světě, teď je samozřejmě otázka ta, jestli se tato ambice skutečně podaří naplnit.
Ano, to by mě právě zajímalo. 200 milionů cestujících ročně, tolik by mělo to nové  letiště u Istanbulu přepravit. Je to, když to pojmeme trochu orientálně, jedna z pohádek tisíce a jedné noci, nebo realistický obchodní koncept?
Nové instanbulské letiště má mít v té první fázi během následujících let kapacitu 90 milionů cestujících ročně, takže ten cíl konečný je v podstatě více než dvojnásobný. Ano, turecké aerolinie toto nové letiště může těžit ze strategické polohy Istanbulu, z toho, že v podstatě s menšími, a to znamená, že úspornějšími letadly můžete obsloužit celý region, ať už je to Evropa, postsovětské státy, Blízký východ, Střední východ, Severní Afrika a z tohoto ohledu rozhodně ono letiště má konkurenční výhodu oproti třeba těm v Perském zálivu, proti kterým je také namířeno, ale těch 200 milionů cestujících, to je věc, nebo ten plán, jak už zaznělo, je, nebo ten cíl je vytyčen v horizontu nějakých 8 let a to je dlouhá doba a roli mohou hrát faktory nejenom ekonomického politického vývoje, ekonomické politické nestability tady v Turecku, ale samozřejmě také budoucnost leteckého průmyslu, nebo dopravního letectví jako takového. A ještě připomenu nakonec, že Istanbul po tom stěhování má stále 2 letiště, k tomuto novému je potřeba stále ještě připočítat Sabiha Gökçen na asijské straně. Takže je otázka, jestli se vůbec takové množství letadel vejde na oblohu nad Istanbulem, aby to dohromady tedy dalo těch nějakých 200 milionů cestujících ročně.
Václave, děkujeme.
A zatímco náš zpravodaj Václav Černohorský se nedávno přesouval z Berlína do Istanbulu, my se naopak z Turecka přesouváme zpátky do Německa. Masivní růst nájmů žene totiž Berlíňany do ulic. A s nimi i obyvatele dalších německých měst. Včera v nich protestovaly tisíce lidí. Berlínští nájemníci si založili sdružení, které žádá vyvlastnění velkých realitních firem. Jenže někteří politici před tak radikálním řešením varují. Tvrdí, že by leda zahnalo investory, kteří by mohli v metropoli nové byty postavit.
Alexanderplatz. Centrum bývalého východního Berlína, vzor socialistické výstavby a teď také dějiště demonstrace za to, aby se berlínské byty vrátily do rukou státu. Právě vyvlastnění velkých realitních společností, těch, které disponují více než 3 000 byty, je cílem kampaně, která se v sobotu rozjela v Berlíně. Podle jejích organizátorů by město mělo byty za úhradu převzít a zajistit v nich přijatelné nájmy. Ze slova nájemné se stala noční můra Berlíňanů. Město v minulosti sice proslulo mírnými cenami bydlení, ty ale od roku 2007 vyskočily v průměru o 65 %. Každý rok do Berlína přichází na 50 000 nových obyvatel. Aktuálně městu chybí na 100 000 bytů. Stěhování mimo centrum není řešení. Tohle Neukölln, čtvrť s poměrně vysokou kriminalitou a pověstí etnického ghetta, i tady ale nájmy vzrostly za 11 let o víc než 150 %.
Berlíňané si tolik nevydělávají. A když polovinu spolkne nájem, je jasné, co zbude: nic moc.
Jenže fatální by mohlo být podle kritiků i řešení, které nabízejí demonstranti. Radnice spočítala, že by odškodnění realitním firmám dosáhlo hranice 20 miliard eur, tedy víc než půl bilionu korun.
Když se budeme ohánět slovem vyvlastnění, vystrašíme soukromé investory, které potřebujeme.
Z politických stran s vyvlastněním sympatizují pouze Zelení a postkomunistická levice a budou to právě politici, kdo o něm nakonec rozhodne. Případné referendum má pouze poradní hlas. Část právníků navíc zpochybňuje, že by tak masivní zásah do majetkových práv byl v souladu s ústavou. 6 měsíců teď mají organizátoři na to, aby sehnali dost podpisů pro vyvolání referenda. I pak je ale čeká celá řada politických a právních bitev před dosažením jejich cíle - vyvlastnění asi čtvrt milionu berlínských bytů. Martin Jonáš, Česká televize, Berlín.
Nakonec i náš zpravodaj Martin Jonáš je berlínským nájemníkem. Dobrý večer, Martine. Když si vzpomínáme, před 10 lety jsem opouštěla Berlín jako zpravodajka České televize a bylo to město umělců a studentů. Už to neplatí?
Hezký večer. Berlín zůstane městem umělců a studentů, jen zkrátka kumštýři a studenti, a nejen oni, mají o něco více materiálních starostí. A starost o bydlení je teď pro Berlíňany skutečně starost číslo jedna. Zmiňovali jsme, že Berlín byl skutečně na poměry evropské metropole poměrně přívětivým městem, co se týče nákladů na život a část tohoto kouzla nyní ztrácí. Ovšem je třeba mít na paměti, že právě ta poměrná dostupnost bydlení v Berlíně byla z části také důsledkem jevů ve skrze negativních. Jako bylo rozdělení města během studené války, jako byla poměrná slabá ekonomická výkonnost Berlínu, byl dlouhá léta městem s velmi vysokou nezaměstnaností. To se teď mění. Z Berlína se stává velmi atraktivní adresa nejen v německých podmínkách a svým způsobem německé hlavní město platí cenu za svůj úspěch.
Každopádně všechny strany sporu se teď odvolávají na německý základní zákon, tedy něco jako ústavu. Kdo v ní má větší zastání?
Je to pravda. Německá ústava patří k argumentům obou stranu. Na jednu stranu odpůrci vyvlastňování tvrdí, že se jedná, abych citoval, o slepé střevo německé ústavy, o residum poválečných let, kdy vládla opravdu neobyčejná materiální nouze. Na druhou stranu německá ústava připouští vyvlastnění v případě, že majetek je třeba využít pro dobro celku a je možná dobré se ohlédnout za dobrozdáním odborníka, který vyhotovil právní analýzu pro berlínský senát. Podle něj, aby mohla, by mohlo vyvlastnění proběhnout a bylo v souladu s německou ústavou, pak by bylo třeba prověřit, jestli potřebných cílů, tedy dostupného bydlení v německém hlavním městě, není možné dosáhnout jiným způsobem, který by nepoškodil jiné právo, které německá ústava zajišťuje, tedy právo na majetek.
Ano, a to mě právě zajímá. Martine, objevují se z řad politiky i nějaké jiné koncepty, jiné návrhy řešení, než je ten velmi levicový princip vyvlastnění?
Objevují, i když nutno říct, že to není otázka posledních dnů a že ty dosavadní návrhy nebyly až tak úplně úspěšné. Především se jedná o návrat k sociální výstavbě, výstavbě sociálních bytů. Té se Berlín vzdal roku 2002 a pak se k ní vrátil v roce 2015, ovšem je to návrat poměrně pozvolný a je třeba říct, že tento projekt, tato fazeta řešení problémů je teprve ve svých počátcích. Druhou stránkou řešení a možnou metodou řešení je takzvaná brzda na nájemné, které zabraňuje zvyšování nájemného při přechodu od jednoho nájemníka k druhému o více než 10 %. Ani to však není tak úplně řešení pro opravdu raketový růst nájmů, který německá metropole zažívá.
Tolik Martin Jonáš, děkujeme, hezký večer.
Řada aerolinek ruší kvůli odstaveným Boeingům 737 MAX své lety. Naposledy American Airlines, ty škrtly 90 spojů denně. Český dopravce Smartwings omezí v létě své kapacity o 8 %. Vyšetřovatelé ve čtvrtek vydali první předběžnou zprávu o březnovém zřícení etiopského letounu se 157 lidmi na palubě. Podle ní piloti opakovaně prováděli, co výrobce doporučil, přesto střemhlavý pád nedokázali zvrátit.
Zpráva, která nezodpovídá vše, ale zbavuje podezření piloty. Nový Boeing MAX 8 etiopských aerolinek i jeho posádka měly oprávnění k letu. Start probíhal normálně, dokud letadlo nezačalo střemhlavě padat. Na zem narazilo 6 minut po startu.
Posádka provedla opakovaně všechny postupy předepsané výrobcem, přesto nebyla schopná získat nad letadlem kontrolu.
Vyšetřovatelé zanalyzovali černé skříňky, tedy technická data letu a hovor v kabině. Nehodnotí automatický stabilizační systém, o jehož vládě se spekuluje jako příčině neštěstí. Výrobci ho ale doporučují prověřit.
Na otázku, zda tam jsou strukturální a konstrukční vady, zatím nemáme odpověď. Řekněme, že během roku dokážeme analyzovat, zda u tohoto letounu existují i další problémy.
Boeing oznámil, že závěry prostuduje. Neštěstí z 10. března bylo už druhé za 5 měsíců. Na podzim se zřítil stejný nový typ Boeingu v Indonésii. Právníci rodin tamních 189 obětí chtějí do žaloby na výrobce zahrnout i 157 mrtvých z Etiopie.
Pády letounů etiopských aerolinií a společnosti Lion Air jsou si tak podobné, že by měly jít k soud společně jako jeden případ.
Všechny Boeingy 737 MAX jsou do vyšetření případu odstavené, včetně 7 české společnosti Smartwings tisíce objednávek jsou pozastavené. Výrobce chce do nových MAXů instalovat dodatečný varovný systém a posádky důkladněji školit. Chystaný upgrade ale podle Boeingu není přiznáním viny. Milada McGrathová, Česká televize.
Libye jen krok od další války. Jednotky velitele Haftara, vůdce rebelů ovládajících východní část země, provedly letecký úder na jižní část Tripolisu. Dobře vyzbrojení i vycvičení vzbouřenci zahájili tažení na hlavní město ve čtvrtek. Podle Haftara ho chtějí vyčistit od teroristů. Metropoli ovládá mezinárodně uznávaná kabinet. Podle něj si boje u Tripolisu vyžádaly už 21 mrtvých. OSN vyzvala obě znepřátelené strany k dvouhodinovému příměří. V rámci něho měli být evakuováni zranění. Státy G7 i Rusko vyzývají k politickému řešení. Ze země se stahují zahraniční jednotky, včetně amerického kontingentu.
Tripolis už není hlavním městem poctivých libyjských vlastenců. Z Tripolisu se stalo hlavní město teroru a teroristů. Tripolis je hlavním městem ovládaným skupinou zločinců, jejichž počet nepřevyšuje tisíce. Je jich okolo tisíc nebo dvou tisíc, mají ale zbraně a kontrolují politické rozhodování.
Dnes libyjské vojenské síly oznamují začátek operace Vulkán hněvu. Jejím cílem je očistit všechna libyjská města od agresorů a od těch, kteří jsou proti zákonům.
A to je také téma pro našeho blízkovýchodního zpravodaje Davida Borka. Dobrý večer, Davide. Jak moc se země přiblížila k další občanské válce?
Hezký večer. Ona vlastně v té občanské válce je pořád od roku 2011, byť se rozlišují dvě fáze. Ta první, dejme tomu první občanská válka, trvala několik měsíců, zhruba tři čtvrtě roku v rámci svržení Muammara Kaddáfího, bavíme se tedy o roce 2011. Pak následovalo krátké období, kdy to vypadalo, že se horko těžko lepí nová Libye. Ale už v roce 2014 došlo k trvalému schizmatu rozdělení země mezi dvě i více entit, které spolu neudržují kontakt, respektive každá z nich se považuje za tu správnou Libyi. Když to srovnáme, a teď samozřejmě poslední týdny nebo dny jsou ona ofenziva proti Tripolisu. Když to srovnáme třeba s válkou v Sýrii, tak vidíme, že ta libyjská občanská válka je odlišná v tom, že syrští rebelové neměli jedno centrum. Tady opravdu se bavíme o rozdělení, geografickém rozdělení země východ - Tripolis, západ - Benghází a Tobruk, to jsou města, která reprezentuje Chalífa Haftara. A možná další rozdíl oproti syrské občanské válce je v tom, že ta libyjská doposud byla výrazně poziční. V té říčce zalidněné krajině jménem Libye to v podstatě vypadalo tak, že měsíce a měsíce prostě stály checkpointy proti sobě, kontrolní stanoviště proti kontrolnímu stanovišti, nic moc se na terénu nedělo, ale to se právě v posledních měsících a zejména týdnech mění, opravdu tady dochází k dynamice. A vypadá to, že Chalífa Haftar se rozhodl tu válku rozhodnout úderem proti centru toho západního, té západní entity, tedy proti Tripolisu.
Jedni vidí Chalífu Haftara jako bojovníka proti islamistům, jiní zase jako pučistu, který chce zavést v zemi autoritářský režim. Kdo je tedy maršál Haftar, kdo ho podporuje a jakou má moc?
Nejprve tedy stručné biografické antré, je to vlastně podobná generace, jako byl Muammar Kaddáfí, ostatně on v těch úplných začátcích své vojenské kariéry se podílel na převratu Kaddáfího. Později v 80., v 90. letech se s Kaddáfím rozešel, dokonce patřil do skupiny jakýchsi konspirátorů, kteří už tehdy chtěli ukončit jeho vládu. V tom chaosu po pádu Kaddáfího se Chalífa Haftar vynořil jako silná figura. Připomeňme si možná opět analogie třeba s třicetiletou válkou, prostě totálně chaotická válka, rozdrobená krajina, kterou táhnou generálové a tu a tam některý z nich dokáže ulovit větší teritorium, a to právě Chalífa Haftar, který na sebe začal v posledních letech nabalovat další a další teritoria a stal se tou hlavní figurou. Teď ta podpora. On sám má podporu od Egypta, od Spojených arabských emirátů, také od Saúdské Arábie, jsou to země, které vlastně i po mementu jménem Arabské jaro v Egyptě, nebo v jiných zemích vnímají potřebu, byť nepříliš demokratického a nepříliš humanisticky založeného, ale jasného silného vůdce v Libyi. Naopak ta opoziční, nebo ta protější tripolitánská skupina a vláda má podporu Turecka, Súdánu a dalších zemí a také má mezinárodní uznání. Je to věčné dilema. Jestli Libye bude ovládnutá Haftarem, tak je to vlastně hořký výsměch těm ideálům a iluzím možná Arabského jara. Ovšem na druhou stranu platí, že on možná v tuto chvíli má jediná potenciál tu zemi sjednotit, byť za nepříliš hezkých podmínek.
Tolik David Borek aktuálně k situaci v Libyi. Děkujeme.
Smog už dávno není jen londýnskou specialitou. Černé statisíce..., černé statistice nedýchatelného vzduchu teď vévodí mongolský Ulánbátar, který předstihl i ta nejznečištěnější města jako Peking nebo Dillí. A zemi trápí i změna klimatu. Průměrná teplota v Mongolsku za posledních 80 let stoupla o dvojnásobek světového průměru. Období sucha střídají kruté mrazy a ty ničí pastviny, na kterých závisí většina obyvatel. Těm nejchudším pomáhá česká neziskovka Člověk v tísni.
Konec zimy v mongolské stepi. Letošní nebyla tak krutá jako ty předchozí, kdy teploty padaly k padesátce pod nulou a dobytek umíral po statisících.
Loni jsme přišli o spoustu zvířat. Když je mráz, musíme je hnát tam, kde jsou lepší pastviny, a také je přikrmovat.
Extrémním mrazům se tady říká dzud. Postrach pastevců. Dzud přináší smrt. Zvířata nemají potravu a hynou. Lidé přicházejí o živobytí.
Měli jsme případ, kdy pastevec spáchal sebevraždu, protože mu uhynula zvířata. Ztratit stádo pro pastevce znamená přijít o všechno.
Následkem klimatických změn a rozšiřování pouště je dzud čím dál častější. Dřív býval jednou za 10 let, teď se opakuje i ve 2letých cyklech.
Po období sucha jsou zvířata zesláblá, dehydrovaná, mají málo energie a tuku. Pak přijde extrémně mrazivá zima nebo napadne příliš mnoho sněhu a zvířata to prostě nepřežijí.
Nezisková organizace Člověk v tísni působí v Mongolsku od roku 2009. Pastevcům pomáhá nejen při dzudu distribucí krmiva, potravin a oblečení, ale hlavně vzděláváním, aby dokázali obnovit živnost a připravit se na další zimy. Tohle je například předpověď počasí rozesílaná v textových zprávách. Díky mobilnímu připojení se informace dostanou až do stepi.
Když dostanou zprávu, že se blíží sněhová bouře nebo liják, vědí, že nemohou hnát zvířata daleko a musí je stáhnout domů.
Pomoc ale potřebují i lidé ve městech. Práce je málo a špatně placená. Mnoho lidí by uvítalo vlastní živnost, ale nevědí, jak na to. Neziskovky je učí zpracovávat suroviny, prodávat výrobky a najít trhy.
Lidé mají zájem o drobné podnikání. Čím úspěšnější firmy jsou, tím lépe se venkov rozvíjí. Nezaměstnanost je vysoká. Lidé ale nevědí, jak prodávat, ani jak vyrobit zboží s přidanou hodnotou.
Tohle družstvo zpracovává vlnu a prodává suvenýry turistům. Zaměstnává hlavně ženy a zdravotně postižené, kteří by na trhu práce neuspěli.
Pracovních příležitostí je málo. Není tu žádná průmysl a ni se tu neděje. Přicházejí k nám lidé, kteří se chtějí naučit zpracovávat místní suroviny a výrobky sami prodávat.
Pan Dorjsuren míchá v hrnci ovčí tuk. Se zaujetím alchymisty popisuje výrobu mýdla, jehož prodejem si vylepšuje živobytí. V malém městě Arvajchérum ve středním Mongolsku má zeleninovou farmu. Usadil se tady, když mu mráz zahubil stádo. Od neziskovek čerpá informace, jak provozovat živnost.
Projekt za lepší živobytí nám dost pomáhá. Učíme se sestavovat podnikatelský plán a účastníme se různých kurzů a seminářů, kde se učíme nové věci, abychom mohli založit vlastní rodinný podnik.
Lidé, kteří práci nenajdou, nebo prostě hledají jiné příležitosti, odcházejí do hlavního města. Usazují se v chudinské části, které se říká jurtoviště. Jurty a domky z nekvalitních materiálů se živelně šíří po okolních kopcích. Není tu kanalizace, ani voda. Ulánbátar je navržený tak pro půl milionu lidí, ale žije jich tu třikrát víc. Skoro polovina ze 3 milionů obyvatel Mongolska, z toho přes 60 % právě v této části. Vláda sice stěhování do hlavního města zakázala, ale ani to ho nezastavilo. Dron monitoruje úniky tepla v jurtovišti. Vytipovává domky, které se budou zateplovat. Izolování domů je jedním ze způsobů, jak zlepšit ovzduší v chronicky znečištěném Ulánbátaru. Topí se surovým uhlím. Hodnoty nebezpečných částic v ovzduší v zimě dosahují až tisícovky. Převyšují nejznečištěnější města jako je čínský Peking či indické Dillí.
Chceme posílit energetickou efektivitu domů, zlepšit izolaci a vzduchotěsnost, aby se smog nedostal dovnitř.
Ani v malých městech není vzduch lepší. Tohle vychází z komínů v Arvajché. Monitorovací zařízení ve škole a v nemocnici ukazují vysoké znečištění.
Vysvětlujeme, co je hlavním zdrojem znečištění, jak se lidé mohou chránit a co dělat na základní úrovni.
Tihle muži se prodejem uhlí živí. Přesto si taky stěžují na špatný vzduch. Nadávají na nečinnost vlády a korupci. Zákaz surového uhlí se neustále odkládá a lidé nemají alternativu. Mongolsko si sice říká krajina pod věčně modrou oblohou, ale hlavní město se dusí smogem. Barbora Šámalová, Česká televize, Ulánbátar.
Zde je srdce temnoty. Takovými slovy popsal v 90. letech hrůzy bezbřehého vraždění a násilí ve Rwandě zástupce Červeného kříže. Už je to 25 let, co extrémisti z řad Hutuů povraždili během 100 dnů 800 tisíc menšinových Tutsiů a taky svých umírněných soukmenovců. Na každou minutu tak připadá smrt 6 lidí. Usmíření je křehké a zbývá mnoho otázek, třeba, jakou roli před masakrem a při něm sehrály evropské země v čele s Belgií a Francií?
Nyamata, jihovýchodní Rwanda. Ve zdejším kostele se scházeli věřící z celého města na kázání o lásce, odpouštění a úctě k bližnímu. Mezi lavicemi zůstalo oblečení slepené zaschlou krví, patřilo víc než desetitisícům lidí, kteří sem v dubnu 1994 přišli v naději na záchranu života.
Násilí mezi kmeny jsme už dřív zažili a těm, kdo se schovali do kostela, se nic nestalo. Mysleli jsme, že to dopadne stejně.
Alice byla před 25 lety přímo v kostele. Když se vojáci začali probourávat zdmi, unikla oknem. Před davem ozbrojených Hutuů ale utéct nedokázala, přišla o malého syna a sama přežila jen náhodou.
Uřízli mi ruku, sekli mě do tváře a dvakrát mě uhodili do hlavy motykou. Pak mi jeden z nich probodl rameno a nechali mě, abych tu vykrvácela.
Násilí jako v Nyamatě se rychle šířilo celou zemí. Sousedé vraždili sousedy. Za 100 dnů přišla Rwanda o pětinu své populace. Zemřelo víc než 800 tisíc lidí. Víc než 2 miliony dalších utekly přes hranice. Mnozí z těch, kteří tehdy vraždili, dnes dál žijí ve vesnicích s příbuznými obětí. Tenhle muž zavraždil Laurencii Mukalemerové manžela a ta mu podle svých slov už odpustila.
Když něco potřebuji, pomůže mi. Třeba na poli nebo s opravou plotu. Už nejsme Tutsiové a Hutuové. Žijeme společně v míru jako Rwanďané.
Rozbuškou genocidy byl útok na letadlo s prezidentem Habyariman a jeho protějškem z Burundi. Oba byli Hutuové. Zprávy o tom, že ve zbrojních skladech přibývá zbraní a schyluje se k masakrů Tutsiů, měla ale OSN už měsíce před tím. K zásahu se ve světě nenašla vůle, přestože ve Rwandě působila mírová mise. Když násilí naplno vypuklo, její velitel žádal rozšíření mandátu. Místo toho ale Rada bezpečnosti většinu vojáků stáhla, stejně jako Belgie, která Rwandu dřív ovládala a v koloniální éře výrazně přispěla k napětí mezi kmeny. Dnešní prezident Kagame připisuje vinu taky Francii a může se opřít o názory historiků.
V obdob, kdy režim připravoval masakr vlastních občanů, posílala mu (Francie) zbraně a munici. Pokračovala i poté, co násilí odsoudily humanitární organizace.
Roli, kterou Paříž sehrála, by měla během 2 let popsat zvláštní komise, kterou tento týden zřídil prezident Macron. Pozvánku na pietní akci přímo ve Rwandě odmítl. Pochodeň za oběti tam naopak už před 5 lety zapálil generální tajemník OSN a omluvil se za to, že světové společenství selhal. Michal Bělka, Česká televize.
A po telefonu zdravím afrikanistu Vojtěcha Šmolíka z Univerzity v Hradci Králové. Dobrý večer.
Dobrý večer.
Mluví se o nejrychlejší genocidě. Člověk si stále klade otázku, jak bylo vůbec možné zmasakrovat za celé 4 měsíce 800 tisíc lidí?
Tak jednak ta genocida byla plánovaná a připravovaná. Režim na to měl vlastně vycvičení i zvláštní jednotky Interahamwe, tvořil dlouhou dobu obrovskou mašinérii propagandy, hlavně skrz rádio, a dokázal tak zmobilizovat de facto celou společnost. Takže ve výsledku nevraždili jenom vojáci, ale vlastně hlavně obyčejní lidé, kteří se zabíjeli mezi s sebou, svou roli tam sehrála i katolická církev, která s tím režimem dlouhodobě spolupracovala a její činitelé během genocidy, jak už vlastně zaznělo v té reportáži, tak nabízeli Tutsiům ochranu ve svých kostelích, ale nakonec přivolali vojáky a nechali ty lidi zmasakrovat. No, a samozřejmě sehrálo tam důležitou roli i to množství zbraní, které dokázal režim de facto tajně shromažďovat, protože tam šlo hodně třeba o mačety a různé další nástroje, které se často používaly třeba v zemědělství tradičně, a tak mnohdy ty dodávky do Rwandy nemusely ani nutně vyvolávat nějakou nežádoucí pozornost. A ta genocida ale má vlastně obětí mnohem víc, protože RPF, která tu genocidu zastavila, jednotky dnešního prezidenta Kagameho, tak přitom postupu do Rwandy po tom ještě   v několika letech těsně po té genocidě, tak zavraždili až na půl milionu dalších lidí, kteří byli ať už považováni za třeba pachatele genocidy, nebo to byli prostě nevinní uprchlíci.
25 let, to vlastně není příliš mnoho. Jak s tedy s touto kapitolou země vyrovnává, jak na ní hledí dnes?
Tak na jedné straně samozřejmě stále těžce, protože vyrovnat se s tragédií takového rozsahu může trvat i několik generací, ti lidi to samozřejmě stále tam mají v sobě, byl tam obrovský počet dětí bez rodičů, znásilněných žen a podobně. A Rwanda si to každý rok připomíná. Všichni se snaží, aby se to už nikdy neopakovalo. Na druhé straně ale ta země udělala obrovský pokrok, ta země je momentálně velice bezpečná a funkční, korupce tam prakticky neexistuje, ekonomika roste závratným tempem, chudoba se výrazně snižuje, ačkoliv tohle platí třeba hlavně pro města a venkov zůstává pořád velmi ohrožený, a ten rozvoj je vlastně dán i obrovským objemem zahraniční pomoci, která tam do země proudí už od těch 90. let, bohužel často na úkor demokratických hodnot a řekněme dodržování nějakých základních občanských práv a svobod, které jsou v zemi velmi výrazně potlačovány.
Jak je to mezi Hutui a Tutsii, hraje ještě původ v běžné životě nějakou roli?
To je hodně obtížné říct, protože zákony současné Rwandy etnické dělení zakazují a režim Paula Kagameho je bohužel i ve velké míře často zneužívá k obviňování a věznění svých kritiků, tudíž vy vlastně nemůžete říct, kdo je Tutsii a kdo Hutuů, protože všichni jsou dnes oficiálně Rwanďani, ale během těch vzpomínkových akcí, které se konají každý rok, tak zaznívá i mezi lidmi třeba to, že v některých chudých venkovských oblastech se znovu začínají objevovat i potěch 25 letech různé útoky, ať už slovní či fyzickém, kdy třeba někomu zabijou dobytek a jeho majitele vlastně označují potají jako snake, což znamená had, a to je, dejme tomu, určitá paralela k tomu tehdejšímu označení Tutsiů, kterým se říkalo šváby. Tohle jsem já osobně při těch akcích slyšel, protože jsem ve Rwandě několikrát byl, ať už soukromě nebo na výzkumu, a přitom říct tohle i během těch zdánlivě otevřených akcí, které k tomu mají sloužit, to je obrovské riziko, protože současný režim zkrátka má oči a uši všude. A s tou dnešní Rwandou mimo jiné je spojená i takzvaná tutsizace, kdy vlastně RPF v čele s prezidentem Kagamem cíleně obsahuje státní správu svými členy a příznivci, což jsou většinově Tutsiové, takže pod tím povrchem tam ta etnicita pořád zůstává a hraje nějakou roli.
Vy jste zmínil roli katolické církve, která se ústy papeže Františka, jestli se nemýlím, omluvila. Ale poučili se touto dějinnou kapitolou také rozvinuté země a zvláště bývalé koloniální mocnosti, co se týče vztahů s rozvojovým světem, uznaly, zvláště Francie a Belgie, dostatečně svůj podíl na vývoji událostí?
Ono je to těžko říct, protože vlastně na začátku 90. let tady nebyla jenom Rwanda, byla tady situace v Bosně, byla tady situace v Somálsku, kde utrpěly do té doby hodně aktivní Spojené státy, a těm se potom vlastně ve Rwandě nechtěl zasahovat. A OSN, podobně jako katolická církev, vlastně připustilo, že do té genocidy se mohlo a mělo udělat víc, z toho mimo jiné dnes prezident Kagame čerpá hodně, že svět cítí za tu genocidu ve Rwandě nějakou vinu, a tak mu při rozvoji země prakticky nechává volnou ruku a zůstává nekritický vůči jeho silně autoritářským praktikám. Nicméně Belgie jako bývalý kolonizátor se omluvila, omluvila se vlastně nedávno i dnešní Demokratické republice Kongo za některé koloniální zločiny. Na druhé straně je paradoxní, že donedávna ji nevadilo, že na jejím území stojí socha krále Leopolda II., který měl Kongo jako osobní majetek, za jeho kolonizace tam zahynulo na půl milionu lidí, muzeum koloniální historie v Bruselu vlastně celou tuhle část dějin dlouho vykreslovalo jenom v pozitivním světle, takže je trochu sporné, jestli tam k nějakému skutečnému vyrovnání vůbec dochází nebo ne.
Tolik afrikanista Vojtěch Šmolík. Děkujeme za váš čas a informace.
Díky, na shledanou.
Bezdrátové sítě páté generace mají být desetkrát rychlejší než ty současné. Jižní Korea se právě stává první zemí světa, která 5G nabízí i běžným uživatelům, navíc s kompatibilními chytrými telefony. Pro korejské výrobce je to sólo kapr. Konkurence v nich ale vidí pokusné králíky.
Malý rituál robotické paže na zahájení prodeje nových Samsungů. Běžný zákazník, 30letý developer počítačových her, se stává prvním šťastným majitelem modelu S10 určeného pro novou 5G síť.
Vím, že 5G neuvěřitelně zkracuje reakční dobu, budu tam mít daleko větší požitek ze streamových her. Strašně se na to těším.
Mobil sám by mu nepomohl, kdyby Soul a 84 dalších jihokorejských měst o 2 dny dřív nespustilo komerční pokrytí 5G. Mobilní službu, která podle tamního telekomu zrychlí internet dvacetkrát.
KT vede ve vývoji 5G už od pchjongjangské olympiády. Vůbec jsem nepochyboval, že Jižní Korea nabídne 5G dřív než ostatní země.
Nejde ale jen o rychlejší data, lepší mapové aplikace, virtuální realitu a superrychlé hry. 5G je součástí čtvrté průmyslové revoluce a nutností, mají-li z říše prototypů vystoupit na příklad auta bez řidičů. Možností teoreticky otevírá 5G nespočet, včetně chirurgie na dálku, nebo videohovorů s hologramem. Doopravdy je ukáže až praxe.
"Trochu to připomíná případ, kdy nikdo předem nepočítal s tím, že rozšíření chytrých telefonů s možností platby a určením pozice umožní prudký rozvoj Uberu."
Jižní Korea je tak laboratoří pro konkurenty, které předběhla. Spojené státy 5G zkoušení ve dvou městech. Ve vývoji jsou daleko Japonci i Čína. Té ale v centru kontroverze kolem bezpečnosti. Spojené státy technologiím čínského giganta Huawei zakázaly přístup do svých sítí a spojence nabádají k témuž. Podle tajných služeb čínské zákony technologickým firmám přímo přikazují spolupráci na špionáži. Milada McGrathová, Česká televize.
Japonsko stanulo na prahu nové éry. S měsíčním předstihem oznámilo jméno období, které vypukne 1. května, kdy se korunní princ Naruhito stane novým císařem. Na vyhlášení nové éry se čekalo s velkým napětím, zejména na její název, kterému země přičítá velký symbolický význam.
Mela před tokijským nádražím. Každý chce pro sebe zvláštní vydání novin. Historické je v tom, že oznamuje novou společenskou éru. Snímek zachycuje okamžik oznámení, který televize vysílaly živě.
Nová éra ponese jméno Reiwa.
Ve slově Reiwa vybraném z básnické sbírky z 8. století znamená první znak řád, ale taky adjektivum dobrý či krásný. Druhý  znak nese význam mír nebo harmonie.
Vybrali jsme název Reiwa v naději, že se Japonsko stane místem, kde každý Japonec bude moci doufat v budoucnost a jeho sny rozkvetlou stejně jako nádherné květy švestek oznamující příchod jara.
Kabinet vybíral v maximální tajnosti. Všichni museli odevzdat mobily i chytré hodinky, aby informace neunikly. Teď už národ ví, že prvního května vstoupí do prvního roku éry krásné harmonie.
Je to dobré jméno. Zní jemně a poklidně. Působí to na mě, že to je jméno vybrali, aby světu přinesl klid.
Japonci je název éry, v níž žijí, berou velmi vážně. A někteří doufali ve víc.
Doufám, že se zlepší japonská ekonomika, aby to neměli mladí lidé tak těžké.
Dosud s v Japonsku éry měnily vždy se smrtí starého císaře a nástupem nového. Císař Akihito, který vládne od roku 1989 v éře Heisei všudypřítomného míru, ale zaběhlé pořádky změnil. V 85 letech vloni oznámil, že na konci dubna kvůli zdraví abdikuje. Trůn převezme nejstarší syn Naruhito. Ačkoliv země používá západní kalendář, název nové éry bude na všech oficiálních dokumentech, řidičských průkazech, jízdenkách, mincích. První rok éry Reiwa tak bude znamenat totéž, co rok 2019. Milada McGrathová, Česká televize.
A s námi ve studiu je teď japanolog Michal Kolmaš. Dobrý večer.
Dobrý den.
Japonsko tedy vstupuje do nové éry, má to nějaké praktické dopady?
Ano, má to celou řadu praktických dopadů, mnoho z nich jste už zmínili v té reportáži, budou se tisknout nové peníze, nové řidičské průkazy, nové další průkazy, bude se muset změnit i ten kalendář, to znamená od 1. 5. začne nový rok, rok Reiwa 1 s tím, že o 1. 1. 2020 bude rok Reiwa 2, což znamená, že se budou děti, které se narodí od 1. 5. budou mít v těch oficiálních dokumentech napsáno Reiwa 1 místo té dosluhující éry Heisei a spoustu dalších věcí, ještě například se prodlouží dovolené pro Japonce, kterým přibude další den, teďka na přelomu dubna a května, kdy budou moct zůstat doma.
Vy jste zmínil to japonské počítání času, oni mají současně náš gregoriánský kalendář, ale také ten svůj. Podle právě každé nové éry, jak to v praxi vypadá, jak plyne japonský čas?
Ono se jim to podařilo už docela dobře zkombinovat. Ten gregoriánský kalendář adoptovali někdy na konci 19. století, nebo v 70. letech 19. století, vlastně počítají, nebo používají oba dva ty kalendáře s tím, že tedy ty éry, ty éry začínají a končí nastupujícím a odstupujícím císařem, ale zároveň to jsou i ty stejné roky v tom gregoriánském kalendáři, ale zase ta éra může, když končí teďka na konci dubna, tak to znamená, že ta, že ten první rok té nové éry bude mít jenom těch 7 měsíců, nebo kolik, protože od 1. 1. dalšího roku začne vlastně další rok 2, aby to právě bylo v souladu s tím gregoriánským kalendářem.
Vláda nehledala ten název v tradiční čínské literatuře, jak bylo dosud zvykem, jak jsem pochopila, ale sáhla k pozdějšímu japonskému autoru. Je to i podle vás výraz nového japonského nacionalismu, případně jakési rivality se současnou Čínou?
Já si myslím, že ta rivalita s tou Čínou takovou roli v tom hrát nebude, protože po té kulturní stránce Japonsko velmi ctí čínskou kulturu, která je vlastně i zdrojem japonské kultury, ale ten nacionalismus toho současného japonského premiéra tam určitě vidět můžeme, nebo já si myslím, že určitě jako ovlivnil to, že ta nová éra je tedy podle, podle básně, která byla napsána v japonštině, a ne tedy v čínštině, v kterém jazyce se psala tehdejší oficiální nebo nejčastější literatura a vůbec umění. Takže, ano, já se opravdu domnívám, že určitý, určité nové sebevědomí, nebo určitý nacionalistický osten v tom určitě bude.
Malá revoluce spočívá i v tom, že nová éra začíná už za života odcházejícího císaře. Jaké postavení má tedy císař v současné japonské společnosti a co čekat od toho nového?
Ten současný císař Akihito, který tedy odstupuje, tak to je člověk, který, já si myslím, že je široce respektovaný ve společnosti, obecně postava císaře je všeobecně respektovaná v japonské společnosti a vždy byla i proto, že on je víceméně apolitický. On samotný Akihito byl velmi takovým mírovým, velmi otevřeným a pokorným císařem, vždy se tak i choval, choval se tak vůči ostatním asijským státům, choval se tak i vůči japonské společnosti, zastával se znevýhodňovaných, zastával se minorit a dalších, což, čímž si i získal velmi silný mezinárodní ohlas. A tady v tomto ohledu se dá čekat, že ten nový nastupující císař bude asi poměrně podobný, protože je to jeho syn, několikrát zmínil, že bude pokračovat v té práci toho svého otce, zároveň v mnoha případech už se účastní humanitárních činností, ať už uvnitř Japonska, nebo za hranicemi Japonska, i třeba na půdě OSN vystupoval za humanitární činnost, takže se dá čekat, že bude vlastně pokračovat v té linii, kterou nastavil ten jeho otec.
Jak jsme se dozvěděli z reportáže, Japonci přijali název té nové éry s určitou nadějí do budoucna. Když to otočíme, mají Japonci pochybnosti o své budoucnosti, nachází se uvnitř nějakého většího společenského přerodu?
Ty pochybnosti o budoucnosti určitě jsou a byly teda, zejména to provázelo tu dosluhující éru Heisei, totiž v roce 1990 začala poměrně dlouhá ekonomická krize v Japonsku, která více než 20 let ovlivňovala to, jak si Japonci, tehdejší Japonci tedy představovali svoji budoucnost. Mluvíme o ztracené generaci dokonce těch dvou dekád od toho roku 1990, kdy Japonci opravdu viděli tu svoji budoucnost velmi černě. Mysleli si, že Japonsko ekonomicky nebo růst, zároveň to bylo doprovázeno těmi dohady nebo těmi obavy ze stárnutí japonského obyvatelstva, které opravdu, ke kterému opravdu dochází, ovlivnilo to určitě i to neštěstí z roku 2011, tedy ta tsunami a zemětřesení, což bylo opravdu taky depresivní pro velkou část japonské společnosti. V posledních několika málo letech už to vypadá, že by se, že by ta budoucnost mohla být trošku růžovější, podařilo se udělat některé ekonomické reformy, které země potřebovala, a je to vidět tady tohle i na části třeba mladších Japonců, kterých se dá říct, těch, kteří si neprožili úplně tu éru té ztracené generace, tak na těch je vidět, že už i třeba mají jako trošku optimističtější očekávání od té nové éry, než třeba jejich rodiče.
Pane Kolmaši, díky za malý výlet do duše Japonců. Díky, na shledanou.
Taky, na shledanou.
Celosvětový problém s plastovým odpadem by mohly vyřešit mořské řasy. Vědci na Telavivské univerzitě vytvořili z mořských mikroorganismů univerzální obalový materiál, který se dokáže během chvíle rozpadnout ve slané vodě na nezávadné látky.
Nevzhledné zelené chuchvalce mořských řas jako řešení pro nebezpečné hory plastu zavalující planetu. Biologicky odbouratelné látky nejsou novinkou. Tenhle ale vzniká sám. V mořské vodě a bez dodatečné energie nebo materiálu.
Řady jsou vodní organismy, které můžeme pěstovat přímo v moři. Bez zemědělské půdy nebo pitné vody. V tom je náš postup zcela odlišný od všech ostatních. Je celý založený na mikroorganismech, které žijí v mořské vodě.
Nový bioplast z mořských mikroorganismů se hodí na výrobu sáčků, lahví a dalších jednorázových obalů, které běžně představují největší ekologickou zátěž. Po použití ho stačí zase v mořské vodě rozpustit. Teď se hledá cesta, jak ho vyrábět ve velkém množství a za dobrou cenu.
Toto může být revoluční zboží s velice nízkou cenou. Usilujeme o cenu jeden dolar za kilogram. Je to polyester, který se většinou vyrábí z ropy. Ale tady ho vyrábějí mikroorganismy.
Hon na řešení plastové krize odstartovala čínská vláda. Peking přestal od 1. ledna 2018 vykupovat odpad světa. Vystrašené státy, včetně Evropské unie, s jejími vysokými standarty začaly urychleně hledat náhradní skládky. Takhle dopadla od začátku roku řada míst v Indonésii, Thajsku a Kambodži, kam ústí planetární odpadovod.
Pokaždé, když prší a jsou záplavy, přichází celá vesnice vyčistit řeku od odpadků. Nikdy nepřestáváme, jenže odpad se hromadí dál. Přichází z horního toku.
Cena za udržování vlastního přírodního prostředí je vysoká. A bohatá Evropa je připravena je platit. Za cenu znečištění na druhé straně planety. Tam odpad poté, co Čína s tím přestala, přebírají chamtivé asijské vlády a nezodpovědné firmy. Koloběh námořního obchodu se roztáčí. Na západ plují lodě se zbožím. Zpátky lodě s odpadem. Latinkou popsané západní obaly se objevují na donedávna panenských kambodžských plážích nebo v útrobách mořských živočichů. Tahle velryba se zalkla 40 kily plastového odpadu. Každý rok ho v moři skončí 13 milionů tun. Ani uplácení chudých zemí, aby přijaly odpad bohatých, ale nestačí. Z tohoto důvodu přijala Evropská unie zákaz jednorázových výrobků z plastu po roce 2021.
Česká republika tuto takzvanou čínskou krizi nebo to čínské omezení pocítila zejména v oblasti barevných fólií, které jsou v tuto chvíli téměř neobchodovatelné.
V čele recyklační avantgardy hledá Evropa další cesty. Od roku 2016 dokáže víc plastového odpadu zpracovat na energii a recyklaci. Dohromady přes dvě třetiny, než ukládá na svých skládkách. V samotné recyklaci je Česko s více než 50% podílem na samotné špici. Jenže ani to nestačí.
To nejlepší, co se mohlo světu stát, bylo rozhodnutí Číny nepřijímat už odpad světa. Jakmile naroste poptávka po ekologických řešeních, ceny klesnou. Teď jsou totiž stále dost vysoko.
Ani nový izraelský bioplast pěstovaný a odbouratelný v mořské vodě nejspíš nebude univerzální všelék, ale mohl by to být další díl do skládačky odpovědi na hádanku, co se 350 miliony tun plastu, které se ročně na planetě vyrobí. Jakub Szántó, Česká televize.
To byl nedělní Horizont. Zítra v půl 10 večer na viděnou.
